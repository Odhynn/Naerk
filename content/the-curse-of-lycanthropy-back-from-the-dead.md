---
title: "The Curse of Lycanthropy: Back from the Dead"
date: 2019-01-17
author: sfakias
---

Με το θάνατο του Gerius, πολλοί πίστεψαν πως είχε μπει ένα τέλος σε μια από
τις χειρότερες εκφάνσεις της λυκανθρωπίας. Όμως, σε πείσμα όσων πίστευαν κάτι
τέτοιο, ο Gerius επιβίωσε μετά την τελετή των Silvertails, των πιστών του
Huntsman. Την επόμενη πανσέληνο το φάντασμά του σηκώθηκε και βγήκε από το
μνήμα του. Όμως, δεν ήταν άλλο ένα φάντασμα: Ο λόγος που σηκώθηκε ήταν η ίδια
η δύναμη της λυκανθρωπίας, που δεν τέλειωσε με το θάνατό του. H ακόρεστη πείνα
του και δίψα του για αίμα δεν μπορούσαν να σταματήσουν.



Το πνεύμα του άρχισε να μπαίνει σα ξενιστής σε σώματα ανθρώπων της περιοχής,
και αυτά με τη σειρά τους άρχισαν να παίρνουν ζωόμορφα χαρακτηριστικά και να
εκδηλώνουν βίαιη συμπεριφορά και τάσεις καννιβαλισμού. Έτσι, το πνεύμα καθώς
μοιραζόταν τις αισθήσεις του σώματος στο οποίο είχε επικυριαρχήσει, μπορούσε
ξανά να ικανοποιήσει την πείνα του, μιας και το ίδιο δεν είχε φυσική υπόσταση.
Και πνεύματα σαν και αυτό παρουσιάστηκαν και από άλλους λυκάνθρωπους.



Προφανώς, αυτό ήταν κάτι που πήρε πολύ καιρό να το καταλάβουν οι Silvertails,
πολώ δε μάλλον ο υπόλοιπος κόσμος. Αρχικά νόμιζαν πως ήταν κλασσική περίπτωση
λυκανθρωπίας τα συμπτώματα που παρουσίαζαν τα θύματα, και τα σκότωναν
επιτόπου: Συχνά όμως, διάφοροι πίστεψαν πως ήταν κάποια κληρονομική ασθένεια ή
οικογενειακό θέμα: Και αυτό γιατί, τα πνεύματα διάλεγαν προσεχτικά τα θύματά
τους. Το αποτέλεσμα ήταν σε κάποιες περιπτώσεις να καίγονται ολόκληρες
οικογένειες στην πυρά για να "φύγει" το κακό, κάτι που σπάνια έλυνε το
πρόβλημα. Άλλοτε, θυσιάζονταν όλοι οι νέοι ενός χωριού, μιας και τα πνεύματα
προτιμούσαν νεαρά θύματα και φρέσκια σάρκα. Η κατάσταση ξέφευγε, και ο μόνος
υπαίτιος ήταν ένα πνεύμα: Allyx, όπως ονομάστηκε μετέπειτα.



Ευτυχώς για πολλούς, οι περιπτώσεις που παρουσιάστηκαν επιθέσεις των Allyx
ήταν ελάχιστες. Ιστορικά έχουν υπάρξει λιγότερες από είκοσι τέτοιες
περιπτώσεις, και ακόμα και οι καλύτεροι κυνηγοί, δασοφύλακες, σαμάνοι και
δρυίδες δεν έχουν την παραμικρή ιδέα ποιες ακριβώς είναι οι συνθήκες που τους
δημιουργούν, αν και ποτέ δεν συμβαίνει στους Silvertails. Ο μόνος τρόπος που
έχει σίγουρα αποτελέσματα είναι η φυλάκιση της ψυχής του νεκρού λυκάνθρωπου:
μια ιδιαίτερα χρονοβόρα και επίπονη διαδικασία, ακόμα και για τους πιο
ισχυρούς δρυίδες. Και υπάρχουν πάρα πολλοί που θεωρούν ότι το να παγιδεύσεις
μια ψυχή αντιτίθεται στη φυσική ισορροπία, επομένως δεν εφαρμόζεται σχεδόν
ποτέ.

