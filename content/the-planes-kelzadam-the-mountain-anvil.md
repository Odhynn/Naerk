---
date: 2016-08-04
author: sfakias
---
# The Planes: Kelzadam, The Mountain Anvil

Η Gibba, η Elemental Lady of Earth, πάντα κρατούσε χαμηλό προφίλ στις τιτάνιες
μάχες του Primordial War. Από τη φύση της προτιμούσε τη σταθερότητα και την
αποφασιστική δράση, ενώ έκανε κάθε προσπάθεια για να εξασφαλίσει όταν είναι
σίγουρο το αποτέλεσμα της. Ωστόσο, οι υπόλοιποι primordial lords δεν
συμμερίζονταν τις απόψεις της. Ο Elemental Lord of Fire, ο Fyrlaen, την είχε
υποτιμήσει, και αποφάσισε στην αλαζονία του να της επιτεθεί, θεωρώντας την
εύκολο στόχο.

Η μάχη που ακολούθησε ήταν άγρια, γιατί η Gibba είχε πραγματικά θυμώσει. Σε
μια περίοδο που ο κόσμος ήταν ακόμα ασταθής και πολλά αρχέγονα όντα τον
απειλούσαν, θεωρούσε ότι θα έπρεπε να είναι ενωμένοι απέναντι στον κοινό
εχθρό. Στη μάχη αυτή, φήμες λένε πως κανείς δεν μπορούσε να νικήσει, γιατί οι
δυο τους ήταν ισοδύναμοι.

Από αυτή τη σύγκρουση, δημιουργήθηκε σε ένα επίπεδο μια καινούργια διάσταση.
Το μέρος ήταν τσακισμένο από τη συμπλοκή. Είχε σπασμένες και λιωμένες πέτρες
και μέταλλα, και φωτιά παντού, ενώ λέγεται πως τότε πρωτοδημιουργήθηκε η λάβα
και το μάγμα. Έπειτα από λίγο, η μάχη σταμάτησε, γιατί μέχρι και ο Fyrlaen
στην έπαρσή του κατάλαβε πως διακινδύνευε τα πάντα άν συνέχιζε αυτόν τον
πόλεμο.

Για ένα μεγάλο χρονικό διάστημα, πολλά στοιχειακά πνεύματα περπατούσαν πάνω
στην νέα αυτή διάσταση. Αρκετοί από αυτούς που προέρχονταν από τη Gibba,
ανάμεσά τους ο Κlont, βρέθηκαν παγιδευμένοι εκεί. Ο πόλεμος παραέξω μαινόταν
και δεν τους ήταν εύκολο να εγκαταλείψουν την ασφάλεια που τους παρείχε το
καταφύγιο της διάστασης αυτής. Αφού επομένως έμειναν εγκλωβισμένοι, υπό την
αρχηγία του Klont αποφάσισαν να διαμορφώσουν τη διάσταση στα μέτρα τους.

Και κάπως έτσι, το ρημαγμένο αυτό μέρος άρχισε σιγά σιγά να παίρνει σχήμα και
υπόσταση. Τα ηφαίστεια, οι φωτιές και η λάβα περιορίστηκαν σε συγκεκριμένα
σημεία. Οι ρωγμές έκλεισαν και τα περισσότερα σημάδια της μάχης σιγά σιγά
εξαφανίστηκαν. Ο Klont, με τη βοήθεια του Vard, του Kromlek και του Hedbba,
δεν έμεινε μέχρι εκεί όμως. Με επίκεντρο το μεγαλύτερο ηφαίστειο της
διάστασης, γνωστό και ως Ramlog, έφτιαξε ένα σιδηρουργείο, και στη μέση, που
έπεφτε καυτή λάβα και λιωμένα μέταλλα, τοποθέτησε ένα αμόνι. Και από εκεί,
άρχισε να κατασκευάζει όπλα, και κάπως έτσι έγινε γνωστός ως Σιδηρουργός. Ο
Vard πήρε πελώρια κομμάτια από πέτρα, και έφτιαξε παχιά και πανύψηλα τείχη και
σταθεροποίησε το ηφαίστειο με στιβαρές κολώνες. Ο Kromlek πήρε τα όπλα και
όπλισε όλους τους θαμώνες, και τους έμαθε πως να τα χρησιμοποιούν. Και ο
Hedbba ανέλαβε να ανιχνεύει και να παραφυλάει για εχθρούς και κινδύνους.

Ειδικά την πρώτη περίοδο, οι εισβολείς δεν έλειψαν, αλλά οι κάτοικοι ήταν
αποφασισμένοι, θωρακισμένοι και καλά οπλισμένοι. Και για να εξασφαλίσουν την
ασφάλεια του μέρους, κατασκεύασαν πολεμικές μηχανές στα τείχη, και πέτρινους
κολοσσούς που έλιωναν τους επιτιθέμενους. Κάπως έτσι, μπόρεσαν να αντέξουν.

Μια μέρα που ο Hedbba ανίχνευε, είδε ομίχλη σε μια σήραγγα του ηφαιστείου. Την
ακολούθησε, και γρήγορα έφτασε στην πηγή της: Ένας πελώριος υπόγειος ποταμός
βρισκόταν στο κέντρο μιας μεγάλης σπηλιάς, και το νερό κόχλαζε καθώς ερχόταν
σε επαφή με τη λάβα, δημιουργώντας ένα καυτό σύννεφο.

Όταν ενημέρωσε τους άλλους για το τι είχε βρει, ο Klont τους φώναξε όλους στο
αμόνι του. Όταν μαζεύτηκαν, τους εξήγησε πως ο ποταμός αυτός ήταν o Orovos,
που ένωνε όλες τις διαστάσεις με την υλική. Εκείνη τη στιγμή, ο Hedbba, που
δεν πρόσεχε τα λεγόμενά του, πήδηξε την ώρα που έτρεχε πέρα δώθε πάνω στο
φυσερό, και αέρας φύσηξε πάνω σε ένα δημιούργημα του Klont. Όλοι έμειναν
άφωνοι για μια στιγμή, και τότε το κατασκεύασμα φάνηκε να περπατάει από μόνο
του, χωρίς εντολές.

Οι τέσσερίς τους κοιτάχτηκαν αβέβαια, μην ξέροντας τι να κάνουν. Τότε αυτός
μίλησε, και κατάλαβαν πως με το φυσερό, μια ψυχή είχε περάσει στο σώμα αυτό,
με ένα και μοναδικό φίσημα ζωής.

"Δεν καταλαβαίνω" Είπε τότε ο Klont. "Τόσα χρόνια τα κατασκευάζω αυτά, με το
ίδιο ακριβώς φυσερό, και δεν ήταν τίποτα πέρα από άνοα αντικείμενα που
δεχόντουσαν εντολές."

Έπεσε σιωπή. Τότε, με αργή φωνή, μίλησε ο Vard, ο παρατηρητικός χτίστης, και η
φωνή του αντήχησε στην αίθουσα. "Ξόδεψες πολύ καιρό στο σιδηρουργείο, φίλε
μου, και πολύ καλά έκανες, γιατί χωρίς τις προσπάθειές σου δεν θα μπορούσαμε
να αντιμετωπίσουμε τους τριγύρω κινδύνους. Όμως, στην προσπάθειά σου αυτή,
σκλήρυνες σαν το μέταλλο που χτυπάς, και έβγαλες από το μυαλό σου κάθε
συναίσθημα. Ο Hedbba, όμως έκανε το ακριβώς αντίθετο. Βγήκε έξω στον κόσμο,
ήρθε σε επαφή με πολλά και διαφορετικά πλάσματα. Γνώρισε την αγάπη, το μίσος,
το θυμό, το φόβο, την ευχαρίστηση, τη ζωή. Εμείς εδώ, βάλαμε μια πέτρα στην
καρδιά μας και βάψαμε μάυρα τα πρόσωπά μας. Ο κόσμος όμως έχει προχωρήσει, και
αυτός εδώ, νάνο θα τον λέω, το υποδεικνύει. Η Malahir έδωσε ζωή, και αυτή
έφτασε μέχρι εδώ."

"Ο Klont, μετά από πάρα πολύ καιρό, άφησε το σφυρί του να πέσει κάτω. Έκατσε
δίπλα στο αμόνι του συλλογισμένος, κοιτώντας το δημιούργημά του που είχε πάρει
ζωή. "Έχεις δίκιο, φίλε μου. Τότε, όμως, τι θα γίνει με το νάνο;"

"Μια λύση υπάρχει" Πήρε τότε το λόγο ο Kromlek. "Η Nahema, η δημιουργία,
βρίσκεται διάχυτη παντού, μα δεν ήρθε τυχαία εδώ. Και o Orovos και η αύρα
αυτή, προέρχονται από τη Na'erk. Οι ψυχές των έμβιων όντων πλέον δοκιμάζονται
εκεί. H μάχη για τη δημιουργία και την καταστροφή διεξάγεται εκεί: Στην υλική
διάσταση. Εκεί θα κριθεί αν η ψυχή του νάνου ήταν σωστό, λάθος ή τυχαίο. Και
αυτό δεν θα γίνει από μόνο του. Στο χέρι του ίδιου είναι, με τις πράξεις του
να το αποδείξει."

Τότε, κατασκεύασαν μια πελώρια αλυσίδα, και στην άκρη της, βάλανε μια άγκυρα,
και ο νάνος, με την στοιχειώδη ευφυία που είχε προλάβει να αποκτήσει, πιάστηκε
από εκεί. Οι τέσσερίς τους, έριξαν την άγκυρα μέσα στην Στύγα, και είδαν ότι
ένας ένας οι κρίκοι εξαφανίζονταν μέσα στα νερά. Έπειτα σφυρηλάτησαν με ένα
χαλκά την άκρη της αλυσίδας μέσα στο βράχο του βουνού. Και μόλις είδαν ότι ο
νάνος έφτασε στην υλική διάσταση, είδαν ότι η αλυσίδα δεν τον ακολούθησε.

"Είδατε; Σας το είπα." είπε ο χτίστης. "Ο νάνος πλέον έχει ξεφύγει από εμάς,
και ζει τη δική του ζωή."

"Δεν μπορεί να μείνει μόνος του, όμως. Είπε ο Hebdda, o παραγιός. "Χρειάζονται
και άλλοι."

Και κάπως έτσι, ορίστηκαν τα καθήκοντά τους. Ο Klont, να σφυρηλατει το κέλυφος
των ψυχών των νάνων. Ο Hebdda να τους δίνει προσωπικότητα με το φυσερό. Ο
Kromlek να φυλάει όλες τις αλυσίδες, και να τις ενισχύει, κάθε φορά που
κάποιος νάνος χρειαζόταν βοήθεια, ή να τις τραβάει πίσω όταν πέθαινε. Τέλος, ο
Vard ανέλαβε να ελέγχει τους υπόλοιπους. Τον Klont, να μην φτιάχνει
περισσότερες ψυχές απ'όσες χρειάζεται. Τον Kromlek, για να μην τραβάει άσκοπα
τις αλυσίδες. Και τον μικρό Hebdda, για να περιορίζει τον ενθουσιασμό του.

Και έτσι, οι νάνοι περπάτησαν πάνω στη Na'erk.

