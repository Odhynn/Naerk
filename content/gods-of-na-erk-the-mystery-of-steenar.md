---
date: 2016-08-04
author: kyriakos
---
# Gods of Na'erk: The Mystery of Steenar

Πολλά έχουν ειπωθεί για τον άγνωστο θεό. Ότι είναι Πρωτόγονος, ότι έχει
δημιουργηθεί από έναν τέτοιο και ότι δεν υπάρχει καν είναι μερικές από τις
δημοφιλέστερες υποθέσεις του τι και ποιος είναι. Ένα είναι σίγουρο όμως, ότι
όσοι τον δοξάζουν και ειδικά οι κληρικοί του είναι άψογοι στο να κρατάνε
μυστικά αλλά και να τα δημιουργούν. Δεν είναι τυχαίο ότι σε κάθε ναό του
Steenar που έχει ερευνηθεί, έχουν βρεθει δυσανάλογα πολλά μυστικα δωμάτια και
περάσματα. Κάθε πιστός στον Steenar έχει δύο βασικές αξίες:

1) Κάθε πληροφορία αποκτά αξία όσο λιγότεροι γνωρίζουν για αυτή.

2) Κάθε πληροφορία αποκτά χρησιμότητα όσο λιγότεροι γνωρίζουν για αυτή.

Δηλαδή, ένας πιστός του Steenar δεν θα χάσει ευκαιρία να αποκτήσει κάθε
πληροφορία για το οτιδήποτε και πολλές φορές θα την αναζητήσει, μα δεν θα την
δώσει ποτέ σε κανέναν για κανένα λόγο, πολλές φορές ακόμα και αν κρίνεται η
ζωή του από αυτό. Ο τρόπος λειτουργίας της αλυσίδας των ναών του, είναι και
αυτός άγνωστος στο μεγαλύτερο μέρος του. Αυτά που γνωρίζουμε για αυτόν είναι
ότι πιθανότατα έχει αρχικληρικό, αν και κανείς δεν ξέρει ποιος είναι, εκτός
από αυτόν που ο ίδιος αναλαμβάνει να ορίσει ως επόμενο, τη πρώτη στιγμη που
γίνεται ο ίδιος αρχικληρικός ή πολλές φορές μόλις μάθει ότι θα γίνει. Υπάρχει
ανώτατη σύνοδος κληρικών - στην οποία παρεβρίσκεται ο αρχικληρικός χωρίς όμως
απαραίτητα να αποκαλύψει ότι είναι αυτός μεταξύ των κληρικών - που αναλαμβάνει
να πάρει αποφάσης σε σχέση με τα ζητήματα που απασχολούν τους πιστούς. Οι ναοί
του Steenar μπορεί να είναι παντού και με οποιαδήποτε μορφή, αλλά είναι πάντα
κρυμμένοι. Μερικά από τα μέρη που έχουν βρεθεί ναοι του είναι πολλές φορές
μέσα σε πόλεις με όψη εξωτερική σαν σπίτι, σε δάση χτισμένα σαν δεντρόσπιτα σε
σημεία που δεν είναι εύκολο να δεις ή ακόμα και μέσα σε σπηλιές. Αυτοί συνήθως
είναι εγκατειλημένοι ή άλλες φορές ο λόγος που σταματάνε να λειτουργούνε είναι
ότι βρέθηκε η τοποθεσία τους. Τέλος, ένας πιστος του Steenar δεν ντρέπεται σε
καμία περίπτωση να αποκαλύψει ότι πιστεύει σε αυτόν, αντίθετα με αυτό που
νομίζουν αρκετοί, αλλά δεν θα το κάνει εύκολα.



Μια ιστορία που βρέθηκε σκαλισμένη σε έναν ναό, που αποτελεί χαρακτηριστικό
παράδειγμα για το πως λειτουργεί ένας πιστός, ανέφερε για έναν φόνο που είχε
γίνει σε μία από τις γυναίκες ενός πλούσιου άντρα. Αυτός προσέφερε αμοιβή σε
όποιον έβρισκε τον δολοφόνο και τότε εμφανίστηκε ένας  πιστός για να το
ερευνήσει.

Δύο μέρες μετά αυτός βρήκε τον άντρα και του είπε "ήρθε η ώρα να φύγω."

Ο άντρας απάντησε "μα, δεν βρήκες ακόμα τον δολοφόνο και σύμφωνα με τις αρχές
σου δεν θα έφευγες αν δεν τον έβρισκες".

"Άρα, αν φύγω... αυτό τι σημαίνει;" απάντησε και έφυγε.

