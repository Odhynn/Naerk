---
date: 2018-01-01
author: sfakias
---
# Allwick: The Great Desert

Η Allwick αποτελεί, αναμφισβήτητα, τη μεγαλύτερη έρημο στη Na'erk. Για τη
δημιουργία της έπαιξαν ρόλο πολλοί γεωλογικοί και υπερφυσικοί παράγοντες, αλλά
ο βασικότερος ήταν η καταστροφή από την Il'vec, το σμήνος της οποίας
κατέστρεψε τα πάντα στο διάβα του από τη ρίζα. Οι βροχοπτώσεις είναι
υπερβολικά σπάνιες στην περιοχή οι άνεμοι ισχυροί, και το νερό εξίσου
δυσεύρετο. Αντίστοιχα, πολύ λίγα είναι και τα πλάσματα και οι οικισμοί εντός
της, καθώς η επιβίωση σε αυτές τις αντίξοες συνθήκες είναι καθημερινή
πρόκληση.



Το μεγαλύτερο κομμάτι του πληθυσμού το απαρτίζουν νομάδες, οι οποίοι
ταξιδεύουν εποχικά στις καλύτερες περιοχές για επιβίωση. Οι περισσότεροι είναι
άνθρωποι, gnoll, windfolk και firefolk. Οι τέσσερις αυτές φυλές έχουν συχνές
αντιζηλίες μεταξύ τους, αλλά υπάρχουν αρκετές νομαδικές φυλές στις οποίες οι
άνθρωποι συνυπάρχουν με windfolk η firefolk. Οι μόνες εξαιρέσεις είναι οι δύο
μεγαλύτερες πόλεις της Allwick: Το Amaross και το Xe'Farom, που έχουν μεγάλο
φυλετικό και πολιτισμικό εύρος.



Στα βόρεια και δυτικά της Allwick μοιάζουν να κατοικούν οι πιο συνεννοήσιμοι.
Αρκετές φυλές κοντά στα Blackwoods και στο Windhill είναι φιλικές και
φιλόξενες στους ταξιδιώτες, κυριώς η φυλή Pearlsnake και η Kalgrix. Σε αυτά τα
μέρη απαντώνται και τα περισσότερα καραβάνια, τα οποία πάνε προς τα Blackwoods
για να φτάσουν στο Oventhart, ή κατηφορίζουν ακόμα και μέχρι το Tithlon σε
πολλές περιπτώσεις, μεταφέροντας πολύτιμους λίθους της ερήμου, μαγικά αγαθά
και μοναδικά πετρώματα και συνδέουν οικονομικά το βορρά με το νότο. Ιδιαίτερο
ενδιαφέρον παρουσιάζουν τα windfolk στο Windhill, μια περιοχή με διαρκείς
αμμοθύελλες, που την επιλέγουν αρκετοί σαμάνοι τους για να επικοινωνούν με το
Elemental Ring και με αρχαία πνεύματα για να μαθαίνουν γεγονότα του
παρελθόντος.



Προς τα νότια, μέχρι τις πεδιάδες της Marelthia, οι μόνοι που επιβιώνουν είναι
τα gnoll και λίγα firefolk. Ειδικά τα gnoll, οργανώνονται συχνά σε τεράστιες
πολεμικές ομάδες και αποτελούν μεγάλο κίνδυνο για τις κοντινές περιοχές και
τους ανυποψίαστους ταξιδιώτες. Σε αυτή την περιοχή είναι συχνά και τα έντομα,
είτε σε σμήνη που κατασπαράζουν τα πάντα στο διάβα τους, απόγονοι της Il'vec,
είτε τεράστια σκαθάρια και σκορπιοί που τρέχουν και σκάβουν γρήγορα σαν άλογα
και πολλές φορές ξεπερνούν τα δέκα πόδια σε μήκος, ενώ υπάρχουν αναφορές για
δεκαπλάσια μεγέθη.



Στα ανατολικά, τα πράγματα είναι ακόμα πιο άγρια. Στα βόρεια, τα goblin
αλωνίζουν μια μεγάλη έκταση, με επίκεντρο το Tertels, την ημιυπόγεια πόλη
τους. Λίγο πριν τη θάλασσα απαντάται το Caulnorr, το οποίο αποτελεί το
μεγαλύτερο πολιτισμό με κύκλωπες που έχει επιβιώσει από τα αρχαία χρόνια. Οι
διαστάσεις των τειχών της πόλης τους είναι τεράστιες, και το μέρος είναι
ταυτόχρονα απόρθητο και φυσικό σύνορο της ερήμου. Για να προστατευτούν από τις
επιθέσεις των δεκάδων χιλιάδων hobgoblin από τα βόρεια, οι κύκλωπες έχουν
χτίσει ένα πελώριο τείχος κατά μήκος της επικράτειάς τους, και σε συνδυασμό με
το σαδισμό που επιδεικνύουν στους αιχμαλώτους τους, οι περισσότεροι πλέον
έχουν αποδεχτεί πως είναι καλύτερα απλώς να αποφεύγεις το μέρος.



Στα νοτιοανατολικά, οι διάφορες φυλές ζουν μαζί, αλλά σε καμία περίπτωση
ειρηνικά. Από το Galandu μέχρι τα Veth Spikes, το μέρος είναι γεμάτο με ληστές
και εγκληματίες, ενώ οι θάλασσες μαστίζονται από την πειρατεία. Ο μόνος
παράγοντας που μπορεί να επιβληθεί είναι οι μάγοι με έδρα το Xe'Farom, οι
οποίοι μάλιστα συχνά ταξιδεύουν στην ευρύτερη περιοχή, καθώς εκτός από τους
μαγικούς κρύσταλλους των Veth Spikes έχει κάθε λογής διασκορπισμένα αρχαία
κειμήλια και μαγικά αντικείμενα που αποτελούν πηγές δύναμης και σοφίας. Σε
αυτά τα μέρη, δεν είναι σπάνιο σε ένα καραβάνι να πετύχει κανείς άτομα από
δέκα διαφορετικές φυλές, τα οποία ταξιδεύουν συχνά ο καθένας για εντελώς
διαφορετικούς λόγους.



