---
date: 2023-12-22
author: sfakias
---
# Valerio, the Mantle of Almarica

Ο Valerio ήταν ήδη γνωστός όταν πρωτοεμφανίστηκε στην Almarica, αλλά για τους λάθος λόγους. Ήταν ένας γνωστός πολεμιστής από τα ορεινά του Wyvern Fang, και μάλιστα είχε φτιάξει μια κάπα από φολίδες ενός Wyvern που είχε σκοτώσει μόνος του. Αρχικά έγινε φρουρός και σύντομα λοχαγός της φρουράς στην πόλη. Οι περισσότεροι κάτοικοι και ιερείς τον αντιμετώπιζαν με αδιαφορία, καθώς απεχθάνονταν τη βία εν γένει και ως πόλη με ελάχιστη εγκληματικότητα ο ρόλος των φρουρών ήταν κυρίως για εξωτερικές απειλές και εθιμοτυπικός.

Αυτό ήταν μια νέα πραγματικότητα που είχε προβληματίσει βαθύτατα τον Valerio. Πίστευε ότι στην πόλη θα εκτιμούσαν τις ικανότητές του στη μάχη, και όμως η ίδια του η δύναμη εδώ έγινε λόγος κοινωνικής απομόνωσης. Οι πρώτες επιδρομές των πειρατών στη Walajat τον βρήκαν να ηγείται ένα λόχο και να τους αποκρούει με μικρές δικές του απώλειες. Και πάλι όμως, δεν πήρε κανένα παράσημο και καμία αναγνώριση, πέρα από την τυπική επιβεβαίωση ότι έκανε το καθήκον του.

Καθώς άρχισε να φρουρεί ανά διαστήματα το μεγαλοπρεπή ναό του Sigard, ήρθε αναπόφευκτα σε επαφή με τους ιερείς εκεί. Και αυτοί ήταν που του άνοιξαν τα μάτια. Του μίλησαν για την ειρήνη της ψυχής του, για την απόρριψη της βίας σαν λύση για τα προβλήματα του. Παρότι δύσπιστος, ο Valerio άρχισε να πηγαίνει στις λειτουργίες και να μελετάει τα ιερά έγγραφα του Sigard και του Αγίου Felippe.

Είχε μπει για τα καλά στα σαράντα του όταν έδωσε το ξίφος του στον επόμενο λοχαγό, πήρε μπαστούνι και έγινε μέλος του Κλήρου. Δειλά δειλά άρχισε τις πρώτες του προσευχές, οι οποίες σταδιακά έγιναν ξόρκια. Ασπάστηκε τις αξίες του τάγματος περί δικαιοσύνης και ειρήνης και σταδιακά ανέβηκε στην ιεραρχία του Ναού. O Valerio έγινε σύντομα μέλος της Ιεράς Συνόδου των Divinalis, εκπροσωπόντας τις αξίες του Sigard και φροντίζοντας για την ευημερία της πόλης σε μια περίοδο που είχαν αρχίσει να κλιμακώνονται οι πειρατικές επιθέσεις.

Για τους πιστούς του Sigard, αποτελούσε επιβεβαίωση ότι και ο πιο βίαιος μπορεί να ασπαστεί την ειρήνη. Ήταν περίτρανη απόδειξη της δύναμης της πίστης τους. Για τον απλό λαό της πόλης, όμως, ήταν ταυτόχρονα και ένας ήρωας, που είχε αποδείξει την αξία του στη μάχη. Και αυτό ήταν που τον έκανε τόσο αγαπητό, ενώ ήταν ταπεινός ταυτόχρονα και άκουγε τις γνώμες και την κριτική του κάθε πολίτη.

Όταν οι πειρατές επιτέθηκαν ξανά, μετά από πολλά χρόνια το Walajat, ο Valerio πήγε μόνος του. Η φολιδωτή του κάπα έλαμπε χρυσαφένια, στο φώς των Άνω Διαστάσεων. Η φωνή του, κρυστάλλινη, ακουγόταν από την πόλη μέχρι την ακτή πεντακάθαρα σε όλους. "Ρίξτε τα πανιά σας, ναύτες, και σαλπάρετε σε άλλες ακτές! Να μη χυθεί αίμα σήμερα!" Και πράγματι, σαν από θαύμα, οι πειρατές γύρισαν και έφυγαν. Και τα λόγια του σκαλίστηκαν σε μια πλάκα στην ακτή, δρώντας αποτρεπτικά σε κάθε πειρατή που τολμούσε να πλησιάσει εχθρικά.  

