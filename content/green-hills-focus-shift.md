---
date: 2022-12-23
author: sfakias
---
# Green Hills: Focus Shift

Με το πρώτο κόκκορα, ο Πύργος του Laerion άρχισε να λάμπει από το φως της αυγής με όλες τις αποχρώσεις του κόκκινου και του πορτοκαλί, όμως στη σκιά του βρισκόταν ο Πύργος του Θρόνου, ο οποίος φιλοξενούσε μια αρκετά ετερόκλητη μάζωξη αυτό το πρωινό στην Ostrabit.

Την αίθουσα του συμβουλίου περικύκλωναν δέκα έμπιστοι φρουροί από το Luminous Sword, ντυμένοι με πράσινους μανδύες και με επιχρυσωμένες πανοπλίες. Στο κέντρο, βρισκόταν ένα τεράστιο τραπέζι με σκαλισμένο το ανάγλυφο όλων τους Πράσινων Λόφων. Και στην κορυφή του τραπεζιού καθόταν ο βασιλιάς Nurladan, με ένα αγριωπό ύφος. Στα αριστερά του ήταν οι άρχοντες Folver και Hemmet και η αρχόντισσα Julia, ενώ στα δεξιά του ήταν η κενή θέση του συμβούλου Harlyn Vonga, από δίπλα ο άρχοντας των Κατάφρακτων Thalior Loangot, o στρατηγός Baelard και μία μικροσκοπική halfling, γνωστή ως Costra.

Συνήθως την κουβέντα θα ξεκίναγε ο έμπιστος σύμβουλος του βασιλιά, αλλά αυτός ήταν στα δραπέτης από τη φυλακή και ύποπτος για προδοσία. Με το πένθος για το χαμό του Erdin, του αδερφού του βασιλιά να έχει πέσει βαρύ στην πόλη, κανείς δεν τολμούσε να πάρει το λόγο. Η κεντρική καμπάνα του Πύργου του Factar ήχησε θλιμμένα τρείς φορές, σπάζοντας την σιγή. Το λαϊκό προσκύνημα της σορού είχε ξεκινήσει μόλις, αλλά το Συμβούλιο έπρεπε να πάρει έκτακτες αποφάσεις.  

Πρώτος μίλησε ο άρχοντας Thalior. "Αν όλα όσα μου έχουν πει οι πηγές μου είναι βάσιμα, και έχω σοβαρούς λόγους να πιστεύω πως είναι, τότε ο Harlyn είναι ύποπτος για προδοσία και για δωροδοκία. Είναι υπεύθυνος για όλα όσα συνέβησαν στο Sinaxon. Και η απόδρασή του, με ένα λουτρό αίματος, δεν αφήνει καμία αμφιβολία."  

"Για ποιον δούλευε δηλαδή; Είναι παράλογο! Ήταν πάντα έμπιστος του βασιλιά και οι συμβουλές του πολύτιμες!" Αναφώνησε ο άρχοντας Hemmet. "Πρόκειται περί συνομωσίας ώστε να σταματήσει η Dargonast να συμμετέχει στο συμβούλιο! Σε ποιο συμφέρον δηλαδή, βαση των "πηγών" σου, πρόσωσε το βασιλιά; Τρέλα!"  

"Στην Imtaria" Ψιθύρισε ο στρατηγός.  

"Ορίστε;" Φώναξε ο Hemmet. "Τι είπατε;"  

"Στην Imtaria." Επανέλαβε δυνατά ο βασιλιάς. Σιωπή επικράτησε στην αίθουσα.

Ο άρχοντας Folver πετάχτηκε όρθιος και άρχισε να πηγαινοέρχεται στην αίθουσα. Σήκωσε τα χέρια του ψηλά και άρχισε να κοιτάει πέρα δώθε. "Μα αυτό δεν βγάζει κανένα νόημα! Είμαστε αιώνιοι σύμμαχοι με την Imtaria! Γιατί θεωρείται η επικοινωνία μαζί τους ως προδοσία;"  

"Είναι προφανές ότι δεν μιλάμε απλώς για επικοινωνία!" Πετάχτηκε πάνω η Costra. "Πήρε λεφτά, έδωσε απόρρητα έγγραφα και πληροφορίες και έδωσε τον Erdin στους πειρατές! Το ξέρεις καλά-" Η halfling σώπασε όταν ο βασιλιάς σήκωσε το χέρι του. Ο Folver την κοίταξε με το βλέμμα του να πετάει αστραπές.

"Είναι θέμα ύψιστης ασφάλειας" Είπε η αρχόντισσα Julia. "Δεν έχει να κάνει ούτε με κουτσομπολιά ούτε με φήμες. Η Imtaria πρόδωσε την εμπιστοσύνη μας, και το ίδιο έκανε και ο Thallior. Δεν έχει νόημα να κάνουμε φανταστικά σενάρια, αρκεί να δούμε τα δεδομένα. Ένα πλοίο με συνοδεία δέχεται επίθεση από πειρατές στοχευμένα, και απαγάγουν τον Erdin. Ξερουμε πως δεν πήγαν εκεί τυχαία. Είχαν πληροφορίες από αυτό το τρωκτικό."  

Υπό άλλες συνθήκες, μια τέτοια προσβολή θα απαντιόταν άμεσα από τον άρχοντα Hemmet, αλλά με τον Harlyn φευγάτο και τον βασιλιά σε πένθος δεν τόλμησε να βγάλει λέξη. Έκατσε στην θέση του και έσκυψε το κεφάλι.  

Ο Thalior συνέχισε. "Οι ανιχνευτές ήταν ξεκάθαροι. Ο Harlyn δούλευε με τους πειρατές. Και ακόμα χειρότερα, η Imtaria έμεινε παντελώς άπραγη, πέρα από τον φύλαρχο που ανέκρινα, ο οποίος περισσότερο καταλήγω πως έδρασε με ατομική πρωτοβουλία παρά με εντολές κάποιου. Η Imtaria ήξερε και δεν έκανε τίποτα, και μάλιστα είχαν ενημερώσει τους πειρατές για την γεωγραφία του μέρους και για τα κρυσφήγετα στο νησί. Δεν έχω κάτι άλλο να προσθέσω. Οι ανιχνευτές έκαναν ότι μπορούσαν και τους εμπιστεύομαι. Δεν φταίνε αυτοί για το ότι έφτασαν εκεί τα πράγματα."  

O άρχοντας Folver έβγαλε από ένα σάκο μια περγαμηνή και την πέταξε πάνω στο τραπέζι. Κύλησε πάνω στους λόφους και την έπιασε απέναντι ο στρατηγός. "Η Imtaria και η Palaurim λέει συλληπητήρια για το ατυχές περιστατικό."  

"Σκατά να φάνε!" Γρύλισε η Costra. Κανείς δεν τόλμησε να την σταματήσει. "Πρώτα η Ναυμαχία της Ομίχλης... έπειτα η τραγωδία στο Paraselt... ύστερα το ρεζίλι στο Hashnev... και τώρα αυτό; πόσα ατυχή περιστατικά θα υποφέρει ακόμα η χώρα μας; και αυτό για να μας πουλάνε μετάξια οι έμπορες και να μας στέλνει απατεώνες μισθοφόρους να ψοφάνε με τα παλικάρια μας; Στα τσακίδια!"  

Ο Folver γύρισε προς τη halfling έκπληκτος. "Υπονοείς ότι... Μα οι συνέπειες θα ήταν..."  

Ο βασιλιάς σηκώθηκε απότομα. "Αρκετά άκουσα. Thallior, θα βρεις τον Harlyn
και θα τον φέρεις εδώ ζωντανό. Ζήτα βοήθεια από το Luminous Sword, από τους
Baelarch, δεν με αφορά. Οι Πράσινοι Λόφοι θα βγουν από την Palaurim. Δεν πάει
άλλο. Δεν θα γίνουμε πειραματόζωο ούτε υποχείριό τους. Αφού δεν υπάρχει
εμπιστοσύνη και ισότητα, δεν υπάρχει τίποτα. Δεν τους χρειαζόμαστε. Τέλος."  

Ο Folver είχε μείνει με ανοιχτό το στόμα, ενώ ο Hemmet ήθελε να ανοίξει το
πάτωμα να τον καταπιεί. Η Costra έβγαλε μια κραυγή επιδοκιμασίας, αλλά οι
υπόλοιποι δεν αντέδρασαν, συλλογιζόμενοι τις συνέπειες αυτής της απόφασης.  

"Folver, φρονώ πως θα μεταφέρεις την απόφαση στους υπεύθυνους επίτροπους. Έχουν μια βδομάδα να μαζέψουν τα πράγματά τους και να φύγουν. Θα ανακοινώσω στο λαό την απόφαση. Υπάρχει κάποια διαφωνία;"  

Κανείς δεν απάντησε.  

