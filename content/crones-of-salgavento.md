---
title: "Crones of Salgavento"
date: 2023-12-21
author: sfakias
---

Μια πόλη αρκετά απομακρυσμένη, το Salgavento ήταν ένα λιμάνι το οποίο δεν είχε
καμία σύνδεση μέσω ξηράς με άλλες πόλεις. Και αυτό γιατί η έρημος του On-Herja
φημίζεται για την επικινδυνότητα της, τόσο λόγω καύσωνα και λειψυδρίας, όσο
και λόγω διαφόρων τεράτων που απαντώνται εκεί. Ακόμα και οι πιο γενναίοι
έμποροι καραβανιών, προτιμούσαν τη νότια οδό από την Almarica στη Walajat.
Ήταν πολύ πιο ασφαλής και προσοδοφόρα διαδρομή.



Υπήρχε όμως και άλλος ένας λόγος που οι έμποροι απέφευγαν το Salgavento. Και
αυτός ήταν πως το Salgavento παραδοσιακά είχε κακή ιστορία τόσο με τις
πληρωμές σε εμπόρους όσο και με τους φόρους στο Whistor ευρύτερα. Και αυτό
γιατί πολλοί πειρατές χρησιμοποιούσαν σαν βάση τους την πόλη, αγοράζοντας
περιουσίες εκεί με ψευδή στοιχεία και αποταμίευοντας χρυσό στην τοπική
τράπεζα. Προφανώς αυτό δημιουργούσε μεγάλη ζημιά στις επιχειρήσεις του Destino
Apprecio, οι οποίοι ζήτησαν επίσημα από το βασιλιά να βάλει τέλος στην ανομία
της πόλης. Διοικητικοί υπάλληλοι στάλθηκαν με την αρμοδιότητα να τακτοποιήσουν
τα οικονομικά ζητήματα της πόλης.



Και τότε ήταν που πλάκωσε η Διετία των Σκιών. Ο ουρανός μαύρισε πάνω από την
πόλη και τα πνεύματα των νεκρών περνούσαν τα σοκάκια και στοίχειωναν τους
κατοίκους. Ο κόσμος κλειδώθηκε στα σπίτια του φοβισμένος και οι απέθαντοι ήταν
παντού. Οι τοπικές αρχές αδυνατούσαν να επαναφέρουν την τάξη και οι αναφορές
για νεκρούς κάθε μέρα πολλαπλασιάζονταν.



Τότε ήταν που στην πόλη έφτασαν τρεις μεγαλόσωμες μορφές, καλυμένες με
κουρέλια. Κάθε μια είχε για υπηρέτες έξι αγριωπές μέγαιρες, οπλισμένες με
μαγικά όπλα και πανοπλίες από Gorlith, το μέταλλο του ηφαιστείου Haza.
Επέβαλλαν την τάξη με τη βία και κατέλαβαν την εξουσία παραμερίζοντας τους
υπηρέτες του Whistor. Άμεσα, έθεσαν σε εφαρμογή μια σειρά από κανόνες που
όριζαν απόλυτη υποταγή της πόλης στις διαταγές τους και σεβασμό στην εξουσία
τους. Όποιος έσπαγε τους νόμους αυτούς, οδηγούταν στην κεντρική πλατεία και
έμπαινε σε αγκαθωτά κλουβιά που ήταν κρεμασμένα σε γερανούς.



Το επόμενο βήμα ήταν να αρχίσουν τελετές με ανθρωποθυσίες στους δαίμονες της
Αβύσσου. Οι επιλαχόντες συνήθως ήταν όσοι ήταν στα κελιά, αλλά δεν έλειπαν
περιπτώσεις που έπιαναν κάποιον με κριτήριο την εμφάνιση του ή κάποιο
χαρακτηριστικό που τον έκανε κατάλληλο για την τελετή. Οι τελετές συνεχίστηκαν
με συνεχή ρυθμό. Όλα τα σπίτια βάφτηκαν με μπογιές σε δαιμονική γραφή και τότε
ξαφνικά οι απέθαντοι και οι σκιές εξαφανίστηκαν από την πόλη, την ίδια μέρα
κιόλας.



Ο κόσμος άρχισε να υπακούει αυτές τις νέες μορφές, που άρχισε να διαδίδεται
ότι ήταν μάγισσες της Αβύσσου. Πολλοί μάλιστα βοήθησαν τις μέγαιρες να
εισβάλουν στο φρούριο της πόλης και να πετάξουν έξω τη φρουρά και τους
υπαλλήλους. Έτσι εγκαταστάθηκαν αυτές εκεί, μαζί με τους πιο πιστούς τους
υπηρέτες. Έτσι ορίστηκε η νέα διοίκηση της πόλης, με αυτές επικεφαλείς.



Η διετία των Σκιών πέρασε αλλά το καθεστώς τυρρανίας στην πόλη δεν άλλαξε. Οι
θυσίες συνεχίστηκαν και ακόμα περισσότερη δύναμη πέρασε στις μέγαιρες. Σύντομα
η πόλη έγινε για πολλούς εμπόρους απωθητική, αλλά για άλλους έγινε μια
ευκαιρία. Μέσα στο αυστηρό αυτό πλαίσιο δεν υπήρχαν σοβαροί νόμοι που
περιόριζαν τα πλοία, πέρα από κάποια τελωνεία. Έτσι, αρκετοί πειρατές και
φυγόδικοι την πρόσθεσαν στους πιθανούς προορισμούς τους: κάνεις όμως δεν
θέλησε να πάει να εγκατασταθεί μόνιμα εκεί.





