---
date: 2023-05-08
author: sfakias
---
# The Fall of the Neruso Dynasty

Η Αυτοκράτειρα Oscia η Δεύτερη, γνωστή και ως "Μεταξένια" ήταν αρκετά ηλικιωμένη ήδη όταν ανέλαβε την εξουσία. Το τελευταίο τέκνο του Αυτοκράτορα Nahal του Δεύτερου, ενός από τους μακροβιότερους αυτοκράτορες, μεγάλωσε σε μια σχετικά ειρηνική περίοδο για τη χώρα. Το ψευδώνυμό της το πήρε καθώς ήταν ιδιαίτερα κακομαθημένη και μεγάλωσε μέσα στις ανέσεις και τη χλιδή ενός άρρωστου αυτοκρατορικού κύκλου. Ο Nahal πρόσεχε πολύ τις κόρες του, οι περισσότεροι συμφωνούσαν πως ήταν υπερβολικά πολύ.

Όταν η μεγάλη του κόρη απαρνήθηκε την κληρονομιά και το στέμμα και εξαφανίστηκε, ο Nahal κίνησε γη και ουρανό για να τη βρει. Με τη βοήθεια των ιερέων της Nahema, μπόρεσε να μάθει πως βρισκόταν κάπου στην Athalahr, μια χώρα στα βορειοδυτικά που μέχρι τότε ελάχιστα ήταν γνωστά για αυτή. Τα ξόρκια δεν μπορούσαν να επικοινωνήσουν μαζί της. Ο αυτοκράτορας, έχοντας μπει για τα καλά στα ενενήντα του, πήρε πέντε πλοία και σάλπαρε για να τη βρει. Τα καράβια και ο αυτοκράτορας δεν γύρισαν ποτέ. Οι περισσότεροι σύμβουλοί του έλεγαν πως δεν ήταν αρκετά. Όσοι μάγοι και ιερείς προσπάθησαν να μάθουν τι συνέβη, απέτυχαν παταγωδώς. Άλλη μία αποστολή με δέκα πλοία στάλθηκε, αλλά επέστρεψε πίσω επικαλούμενη ομίχλη και κακοκαιρία.

Η Oscia ήταν η επόμενη και η τελευταία στη σειρά διαδοχής, και έτσι στέφθηκε αυτοκράτειρα το ίδιο έτος, 4196. Αποδείχθηκε απόλυτα ανίκανη για να κυβερνήσει την αχανή αυτοκρατορία, με διαρκείς έριδες ανάμεσα σε ευγενείς και δούκες, και με το στρατό να παρακμάζει. Της αρκούσε να ζει στη χλιδή, όσο τα προβλήματα στη χώρα γιγαντώνονταν. Όπου ξεσπούσε κάποια εξέγερση, έστελνε το στρατό να την καταπνίξει, αλλά σύντομα ολόκληρες περιοχές αρνούνταν να πληρώνουν φόρους και οι πειρατές είχαν φτάσει να απειλούν τα πλοία που ταξίδευαν νότια.  

Η δύναμη που είχε στα χέρια της η Oscia ήταν αρκετή για να περιορίζει τα διάφορα προβλήματα που εμφανίζονταν, αλλά δεν πρότεινε ουσιαστικές λύσεις. Ο στρατός δεν ανανεωνόταν, τα ταμεία άδειαζαν, τα σύνορα έμεναν ανυπεράσπιστα και σε πολλές άγονες περιοχές επικρατούσε λιμός. Μια τέτοια κατάσταση καλέστηκε να αντιμετωπίσει και ο Kaldos ο Τέταρτος, o μοναχογιός της και ο τελευταίος αυτοκράτορας της δυναστείας των Neruso.  

Η θητεία του ήταν σύντομη και προδιαγεγραμμένη. Η Imtaria πήγαινε καθημερινά από το κακό στο χειρότερο, και η προσωπικότητά του δεν βοηθούσε. Ένα κακομαθημένο παιδί, μεγαλωμένο στο παλάτι, δεν είχε βγει ποτέ από τα όρια της πρωτεύουσας και ζούσε στη χλιδή και στην καλοπέραση που του πρόσφερε η μητέρα του. Πίστευε πως όλα τα προβλήματα θα λύνονταν με μια του εντολή, αλλά αυτή ήταν μια μέθοδος που είχε καταχραστεί η μητέρα του και είχε πλέον στενό χρονικό ορίζοντα. Οι λόρδοι που τον περιστοίχιζαν άρχισαν να του δίνουν συμβουλές για αναγκαίες αναδιαρθρώσεις, αλλά ο ίδιος φοβόταν να προβεί σε αποφασιστικές κινήσεις και αρκούνταν να συντηρεί κάποιες υποδομές, αδιαφορώντας για τα προβλήματα που πολλαπλασιάζονταν.

Ταραχές ξέσπασαν από ολόκληρους νομούς, οι οποίοι αρνιούνταν να συνεργαστούν με έναν μπόμπιρα, όπως τον αποκαλούσαν. Ο Kaldos διέταξε να σταματήσουν βίαια οι αντιφρονούντες, και άρχισε να καίει και να καταστρέφει τις προκυρήξεις τους. Πλαστογραφούσε τα επίσημα έγγραφα των οικονομικών επιτελείων, προσπαθώντας να παρουσιάσει μια εικόνα βελτίωσης, κάτι που διόγκωνε ακόμα περισσότερο το πρόβλημα, καθώς τίθονταν στόχοι σε λιμάνια και αγροκτήματα που δεν ήταν υλοποιήσιμοι. Ο κόσμος είχε αγριέψει και σύντομα ακόμα και οι φρουροί λιποτακτούσαν ασύστολα.  

Ανάμεσα στον εξεγερμένο όχλο, βρέθηκε ένας ευγενής, ο άρχοντας Nillengar Ragas, ο οποίος αμφισβητούσε ανοιχτά το αξίωμα του αυτοκράτορα και καταδίκαζε τις αποφάσεις του. Ήταν μεγαλέμπορος και καραβοκύρης, και καστελάννος του Syvorms. Στο πλευρό του Nillengar άρχισε να συσπειρώνεται κόσμος από όλες τις κοινωνικές τάξεις και σύντομα ξεκίνησε μια τεράστια εκστρατεία προς την πρωτεύουσα η οποία βρήκε ελάχιστη αντίσταση. Τα δύο τρίτα των φρουρών στήριξαν τον Nillengar ανοικτά, και μόλις το ένα δέκατο των στρατιωτών που στάλθηκαν από τη Vaedar προσπάθησε να τον εμποδίσει.  

Η μάχη δόθηκε στην πεδιάδα ανατολικά της Lanxia, και ονομάστηκε και από τις δύο πλευρές Traitors Field. Οι υποστηρικτές του αυτοκράτορα ήταν μόλις οκτώ χιλιάδες, απέναντι σε πενήντα χιλιάδες τακτικούς και άτακτους που ήταν στο πλευρό του Nillengar. Ο άρχοντας έσπασε τις γραμμές τους με μια έφοδο του ιππικού, αλλά σεβάστηκε όσους παραδόθηκαν στη συνέχεια. Η πορεία του συνεχίστηκε στη Vaedar, όπου βρήκε τις πύλες ανοικτές και τον κόσμο να τον επευφυμεί σαν ήρωα.  

Το παλάτι όμως ήταν κλειστό, καθώς η αυτοκρατορική φρουρά είχε δώσει όρκο να προστατεύει τον αυτοκράτορα με τη ζωή της. Κανείς δεν ήθελε να αθετήσει τον όρκο του και έτσι όλοι είχαν κλειστεί μέσα και είχαν προετοιμαστεί για πολιορκία. Το παλάτι όμως ήταν απόρθητο και οι πρώτες προσπάθειες να ανέβουν στα πελώρια τείχη είχαν παταγώδη αποτυχία. Οι προσπάθειες του Nillengar να μπει συνεχίστηκαν και τις επόμενες μέρες, χωρίς όμως κανένα αποτέλεσμα. Οι ελάχιστοι αναρριχητές που έφταναν μέχρι τις επάλξεις έβρισκαν τραγικό τέλος από τους φρουρούς, και καμία σκάλα δεν ήταν αρκετά ψηλή για να φτάνει μέχρι πάνω.  

Τη δεύτερη βδομάδα, ένας νεοσύλλεκτος της αυτοκρατορικής φρουράς, κάρφωσε με το δόρυ του τον αυτοκράτορα. Το όνομά του έχει σβηστεί από όλα τα βιβλία, και ο διπλανός του φρουρός τον σκότωσε χωρίς δεύτερη σκέψη. Ο φονιάς του αυτοκράτορα, και προδότης του όρκου του, αποτελεί τον μεγαλύτερο επίορκο ολόκληρης της ιστορίας της αυτοκρατορικής φρουράς, και πολλοί λένε πως τον είχαν χειραγωγήσει με μαγεία να το πράξει. Όπως και να έχει, με τον Kaldos νεκρό, η πολιορκία λύθηκε, το παλάτι άνοιξε και ο Nillengar αυτοανακυρήχθηκε αυτοκράτορας, με το λαό και τους ευγενείς να τον στηρίζουν ζητωκραυγάζοντας. Έτσι τέλειωσε η δυναστεία των Neruso και ξεκίνησε η δυναστεία των Ragas.  

