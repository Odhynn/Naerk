---
title: "Arothal, The Distant"
date: 2018-12-17
author: sfakias
---

Πολλά έχουν λεχθεί για τον Arothal τον Απόμακρο ανά τους αιώνες. Οι φήμες που
αναπαράγονται από περιοχή σε περιοχή διακρίνονται σε τρεις κατηγορίες: Σύμφωνα
με την πρώτη, στην πραγματικότητα ο Arothal είναι lich, πάνισχυρος απέθαντος,
που έχει εξαγοράσει την αθανασία με τίμημα την ίδια του τη ζωή. Σύμφωνα με τη
δεύτερη, ο Arothal είναι ένας τσαρλατάνος, καθώς η μαγεία που διαθέτει δεν
είναι ιδιαίτερα ισχυρή, και τη χρησιμοποιεί για να κοροϊδεύει τον κόσμο και να
κλέβει αυτά που θέλει από άλλους. Σύμφωνα με την τρίτη, είναι ένας δαίμονας
που έχει πάρει τη μορφή ανθρώπου και δεν μπορεί κανείς να γνωρίζει τις
προθέσεις του.  

Όλες οι φήμες έχουν κάποια ψήγματα αλήθειας, όμως η ιστορία του Arothal
ξεκινάει πάρα πολλούς αιώνες πριν. Ξεκινάει από την εποχή της ακμής των
Elvehnans, όπου οι μάγοι είχαν κάνει μοναδικά κατορθώματα και επιτεύγματα.
Ένας τέτοιος μάγος ήταν τότε και ο Arothal. Οι γονείς του ήταν πάμπλουτοι και
είχαν πολλή επιρροή, και τον έστειλαν να μάθει να χειρίζεται τη μαγεία ανάμεσα
στους ισχυρότερους μάγους της εποχής, και ένας από αυτούς ήταν ο Thelar, της
φράξιας των Wyrsaliir.  

Οι σπουδές του Arothal είχαν αφήσει έκπληκτους τους δάσκαλούς του. Μπορούσε να
χειρίζεται τη μαγεία μαντείας και μεταφοράς με ιδιαίτερη άνεση και σύντομα
άρχισε να γράφει ολόκληρα βιβλία στα οποία περιέγραφε τα ταξίδια του σε άλλες
διαστάσεις και όλα όσα είχε ανακαλύψει. Απ'όλες τις διαστάσεις που είχε
ταξιδέψει, όμως, η Στύγα τον μάγεψε περισσότερο. Οι δάσκαλοί του τον απέτρεψαν
από το να ταξιδέψει εκεί, λέγοντας πως ήταν ιδιαίτερα παρακινδυνευμένο: Όμως ο
Arothal δεν δίστασε, και σύντομα άρχισε να μιλάει με ψυχές που συναντούσε στα
ταξίδια του. Σταδιακά, περνούσε όλο και περισσότερο χρόνο εκεί, κάτι για το
οποίο δεχόταν έντονη κριτική.  

Όταν κατέρρευσε το βασίλειο των ξωτικών, ο Arothal είχε πάρει τα μέτρα του.
Είχε μαζέψει όλα τα μαγικά αντικείμενα και ξόρκια που χρειαζόταν για να μπορεί
να ταξιδεύει αιώνια, και πέρασε μόνιμα στην Αιθερική διάσταση, απόπου και
συνέχισε τα ταξίδια του στη Στύγα. Σύντομα, μπόρεσε να πραγματοποιήσει μια
τελετή με την οποία απαλλάχθηκε εντελώς από το υλικό του σώμα. Κέρδισε την
αιωνιότητα, χωρίς να γίνει απέθαντος ή δαίμονας.  

Όσοι δεν γνωρίζουν, λένε ότι ο Arothal λέγεται Απόμακρος γιατί είναι
αντικοινωνικός και αποφεύγει την ανθρώπινη επαφή. Αυτό είναι λάθος. Ο Arothal
στην πραγματικότητα είναι ιδιαίτερα κοινωνικός, και έχει διατελέσει δάσκαλος
σε πολλούς μάγους, όταν επέστρεψε μετά από μερικούς αιώνες στην υλική
διάσταση. Ίδρυσε το Twilight Edge στο Belgosreim, απ'όπου βγήκαν πολλοί
επιφανείς μάγοι, και ακόμα τους επισκέπτεται αραιά και που. Ωστόσο, πλέον τα
ταξίδια του τον έχουν καταστήσει ως τον πλέον ικανό να εντοπίζει κάθε πιθανή
αστάθεια στο κοσμικό συνεχές, και η αποστολή του του αφήνει ελάχιστο χρόνο για
την υλική διάσταση, ενώ κανείς δε γνωρίζει που ταξιδέυει. Αυτός είναι και ο
πραγματικός λόγος που ονομάζεται Απόμακρος.

