---
date: 2017-07-22
author: sfakias
---
# Stormfall: Το σταυροδρόμι

To νησί του Stormfall αρχικά δεν ήταν παρά ένα νησάκι με λίγους ιθαγενείς,
κυρίως ξωτικά του δάσους και bugbears. Οι βάρβαροι επιδρομείς από το Bjåglant
συνήθως το απέφευγαν, καθώς δεν είχε ιδιαίτερη λεία, ενώ τα ξωτικά τους
τρόμαζαν με ψευδαισθήσεις, και είχαν καταλήξει να πιστεύουν πως ήταν
στοιχειωμένο. Οι πειρατές του Alagon, αν και αρχικά πίστευαν το ίδιο, στην
συνέχεια άρχισαν να το επισκέπτονται αραιά και που, μιας και ήταν πιο κοντά
και οι θάλασσές τους λιγότερο επικίνδυνες από καταιγίδες και πάγους.



Σταδιακά από το έτος 3272, οι πειρατές έφτιαξαν δύο χωριά στα δυτικά του
νησιού, το Zarketh στα νότια και το Grayser στα δυτικά. Κρατούσαν αποστάσεις
από τα ξωτικά, μη θέλοντας να τα προκαλέσουν. Ωστόσο, τα ξωτικά, σε μια
πρωτοφανής κίνηση για την ιστορία τους, συμμάχησαν με τα bugbear και
επιτέθηκαν συντονισμένα στα χωριά με ιδιαίτερη αγριότητα, με αποτέλεσμα να
σφαγιαστεί η πλειοψηφία των πειρατών. Όσοι πρόλαβαν, μπήκαν στα πλοία τους,
αλλά αυτό απλώς παράτεινε το βάσανό τους. Σε κάθε απόπειρα αποβίβασης, τα
ξωτικά τους περίμεναν με σύννεφα βέλη, ενώ τα bugbear είχαν και καταπέλτες με
φλεγόμενα βλήματα. Πολλοί ακόμα από το Zarketh πέθαναν εκεί λόγω αφυδάτωσης,
καθώς μπήκαν βιαστικά στα καράβια προτού πάρουν προμήθειες. Όσοι έμεναν στο
Grayser, αντιμετώπισαν το ίδιο πρόβλημα, επομένως πήγαν στο μικρότερο νησί στα
δυτικά, γνωστό και ως Karan's Cross.



Το Karan's Cross, σε αντίθεση με το βορειότερο νησί, το Verania, ήταν αρκετά
εύφορο. Ωστόσο, δεν μπορούσε να συντηρήσει όλους όσους είχαν έρθει εκεί. Έτσι,
έμειναν δύο εκατοντάδες πειρατές, ενώ όλοι οι υπόλοιποι έφυγαν με καράβια,
τραβώντας κλήρο. Από τα 45 καράβια τους, μόλις 12 έφτασαν στο Alagon, και
φήμες λένε πως πολλοί από τους επιζήσαντες είχαν κλέψει τρόφιμα από άλλα πλοία
για να επιβιώσουν ή είχαν καννιβαλίσει πτώματα. Από τότε, οι πειρατές δεν
έστειλαν άλλη αποστολή στο Stormsfall, αλλά η αποικία στο Karan's Cross
διατηρήθηκε, και συχνά στέλνονταν εκεί εξόριστοι ή καταδικασμένοι πειρατές.



Το έτος 4228, έφτασε για πρώτη φορά μια αποστολή από τα δυτικά στο Stormsfall.
Ήταν μια ντουζίνα καράβια από την Imtaria, των οποίων η μοναδική κατασκευή από
κορραλόξυλο και η βοήθεια από Στοιχειακά του Νερού στην ώθηση τους έδινε την
δυνατότητα να κάνουν αυτή την μεγάλη διαδρομή από τα νησιά του Urdankh. Η
Imtaria, έχοντας αλλάξει δυναστία, πλέον προσπαθούσε να εξερευνήσει νέες
περιοχές και να βρει ίχνη από τον χαμένο αυτοκράτορα Nahal. Τα ξωτικά
αποφάσισαν να μην επιτεθούν στον καταυλισμό της Imtaria στο νότιο άκρο του
νησιού, και αυτό κυρίως γιατί τους φοβόντουσαν. Οι πολεμιστές φορούσαν πλήρη
πανοπλία από την κορφή έως τα νύχια, ενώ η ομοιομορφία των χρωμάτων τους και η
τάξη του στρατού τους έσπερνε δέος. Ακόμα περισσότερο, διέθεταν μάγους οι
οποίοι μέσα σε λίγες μέρες είχαν ενισχύσει τις άμυνες του καταυλισμού με
προστατευτικούς ρούνους και τείχη που έμοιαζαν να ξεπηδάνε από το έδαφος.
Τέλος, τα πλοία είχαν πελώριες βαλλίστρες με μαγικά αλχημικά πυρομαχικά, που
έκαναν εκρήξεις φωτιάς.



Οι δύο προσπάθειες των ντόπιων να επιτεθούν έγιναν ένα μήνα αργότερα, και
απέτυχαν παταγωδώς.  Οι απώλειές τους ήταν εικοσαπλάσιες σε σχέση με τους
άποικους. Η ήττα αυτή τους ανάγκασε να αποσυρθουν βαθιά μέσα στο δάσος, καθώς
οι Ιμταριανοί διαρκώς επεκτείνονταν. Σύντομα, ιδρύθηκαν τρεις κωμόπολεις στα
νότια, εκ των οποίων η μία εξελίχθηκε στο περήφημο λιμάνι του Oberos. Στις
επόμενες δεκαετίες, ήρθαν και άλλοι άποικοι εκεί, οι περισσότεροι από αυτούς
δυσαρεστημένοι με την διαφθορά που είχε αρχίσει να εμφανίζεται στο εσωτερικό
της Imtaria, και οι οικισμοί επεκτάθηκαν.



Σήμερα, το μισό νησί σχεδόν ανήκει στην Imtaria, και αποτελεί αποικία. Ωστόσο,
οι κυβερνήτες έχουν επιβάλει ιδιαίτερα αυστηρούς στρατιωτικούς νόμους, κυρίως
όσον αφορά την πειρατεία και τους ντόπιους. Έτσι, οι πειρατές που έρχονται για
να εμπορευτούν, περνούν πρώτα από το Karan's Cross για να "ξεπλύνουν" τα
εμπορεύματά τους, και έπειτα έρχονται στα λιμάνια των αποίκων. Τα ξωτικά έχουν
εξαφανιστεί στα βάθη του δάσους, και σπάνια τα βλέπει κάποιος, ενώ τα bugbear
άρχισαν να συνεργάζονται με τους πειρατές σε διάφορες βρωμοδουλειές, κυρίως με
σκλάβους και λαθρεμπόριο. Όσο για τη δουλεία, οι Ιμταριανοί κάνουν τα στραβά
μάτια, γιατί δεν τους ελέγχει κανείς εκεί, ενώ βολεύει και για τις δικές τους
δουλειές.





