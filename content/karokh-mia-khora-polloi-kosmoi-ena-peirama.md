---
date: 2017-05-04
author: sfakias
---
# Karokh: Μία χώρα, πολλοί κόσμοι, ένα πείραμα.

Το Karokh ήταν ανάμεσα στους πρώτους πολιτισμούς που ανέπτυξαν οι άνθρωποι. Η
περιοχή μπόρεσε και ευνόησε την ανάπτυξή του για πολλούς λόγους. Ήταν μακριά
από τα διάφορα παιχνίδια εξουσίας, δεν έπαιρνε μέρος στις συγκρούσεις μεταξύ
των υπόλοιπων χωρών και ένα σημαντικό κομμάτι της στα δυτικά μπορούσε να
υποστηρίξει αρκετή γεωργία ώστε να καλύπτει τις ανάγκες της. Ανέπτυξε έτσι ένα
χαρακτήρα σχετικής ουδετερότητας και αυτονομίας.  

Ταυτόχρονα, καθώς τριγύρω οι υπόλοιπες χώρες έκαναν πολέμους και συμμαχίες,
δεδομένης της θέσης του, το εμπόριο άνθισε πολύ στην περιοχή. Καθημερινά στα
λιμάνια του Gar'ahor, Vaensir, Tas-Roch, Turanfa, Tas-Rae και Kindasir έφευγαν
και ερχόνταν διαρκώς εμπορικά πλοία που μετέφεραν τρόφιμα, οικοδομικά υλικά,
προβειές, μπαχαρικά και μέταλλα. Στην ενδοχώρα υπήρχαν πολλές φυλές από
Skinwalkers και Kobolds, και οι Warclaw είχαν πολύ δύναμη εκεί, αλλά και αυτοί
σύντομα κατάλαβαν τα πλεονεκτήματα του εμπορίου και προσαρμόστηκαν αναλόγως.
Παράλληλα, ιδρύθηκαν τρεις συντεχνίες μάγων στο Vaensir και δύο πανίσχυρα
ιερατεία με ολόκληρα δίκτυα από ναούς, ένα στο Tas-Meir και ένα στο Raenkos. Η
μαγική δύναμη αυτή ήταν αρκετή για να εξασφαλίσει τη χώρα από επιδρομές.  

Σαν συνέπεια αυτής της κατάστασης, από τη μία φτιάχτηκαν μεγάλες πόλεις, με
μοναδικό αρχιτεκτονικό ρυθμό και λειτουργικότητα, από την άλλη όμως δεν υπήρχε
ένα συγκεκριμένο κέντρο δύναμης το οποίο θα μπορούσε να ορίσει ένα τρόπο
κυβέρνησης ολόκληρης της χώρας. Όλοι φοβούνταν από τη μία να αντιταχθούν στους
μάγους και τους ιερείς, και από την άλλη, η ανομία και η ανάπτυξη του εμπορίου
οδήγησε αναπόφευκτα στην άνθιση της πειρατείας. Οι πειρατές διατήρησαν πολύ
καλές σχέσεις και επαφές με το Zolkar, ενώ ταυτόχρονα περιόρισαν τη δράση τους
εντός των νησιών και κοντά στις ακτές του Karokh.  

Η σύναψη της Palaurim βρήκε το Karokh να κοιτάει αδιάφορα. Κανείς δεν είχε να
κερδίσει κάτι ιδιαίτερο με την ένταξη στην συμφωνία, αν και σίγουρα
ανακουφίστηκαν που οι χώρες τριγύρω τους δημιούργησαν ένα κλοιό που τους
προστάτευε από επιθέσεις και εισβολές τρίτων. Προφανώς η Imtaria και η Oromil
πίεσαν αρκετά το Karokh να μπει στη συμφωνία, αλλά στο βαθμό που οι γηραιοί
των μάγων, οι οπλαρχηγοί των φυλών, οι αρχιερείς και οι καπετάνιοι πειρατές
δεν συμφωνούσαν και ήταν αρνητικοί, οι χώρες της Palaurim κατάλαβαν πως δεν
άξιζε τον κόπο να τους επιβάλλουν βίαια την ένταξή τους, στο βαθμό που δεν
τους δημιουργούσαν ιδιαίτερο πρόβλημα πέρα από την πειρατεία.  

Αυτό ήταν κάτι, βέβαια. που δεν έγινε σε μια μέρα. Αν ήταν κάτι που
ιεραρχούσαν όλοι στο Karokh πολύ ψηλά, ήταν η αυτονομία τους. Έτσι, όλοι
έστρεψαν τα πυρά τους ενάντια στους πειρατές, απαιτώντας να σταματήσουν τις
επιδρομές τους στα πλοία της συμμαχίας. Ωστόσο, καθώς οι έμποροι, οι μάγοι και
οι ιερείς άρχισαν να επιτήθονται στους στόλους των πειρατών, τα kobolds βρήκαν
ευκαιρία να επεκταθούν στις πανέμορφες πόλεις και παλάτια στα δυτικά, και οι
Warclaw στους εύφορους κάμπους της ανατολής. Η κατάσταση γρήγορα κλιμακώθηκε,
και άρχισαν ένοπλες συμπλοκές σε όλη την επικράτεια.  

Πολύ γρήγορα, οι πιο σοφοί κατάλαβαν πως η κατάσταση οδηγούσε σε αδιέξοδο.
Ανάμεσα σε αυτούς ήταν και ένα από τα δύο ιερατεία, που ήταν της Lainek, το
οποίο στήριξαν δυνάμεις των Berenfaer. Αυτό είχε παραδόξως απεύθυνση σε
ολόκληρη τη χώρα, κυρίως στα δυτικά, και απαρτιζόταν από πάρα πολλούς
πρόσφυγες. Oι έξι αρχιερείς κατέληξαν στο συμπέρασμα ότι ο μόνος τρόπος για να
λήξει αυτή η αντιπαράθεση είναι να υπάρχει ένα συμβούλιο που να καταλαβαίνει
τα αμοιβαία προβλήματα, απαιτήσεις και ανάγκες της κάθε πλευράς, και να
λαμβάνει αποφάσεις με ισότιμη συμμετοχή όλων. Καθώς άρχισαν να καίγονται
σπαρτά, να μαζεύονται πρόσφυγες και να ξεκινάει λιμός, όλοι κατάλαβαν πως αυτή
θα ήταν η καλύτερη λύση.  

Οι εχθροπραξίες σταμάτησαν στο τέλος του ίδιου έτους με τη Συνθήκη της
Κατανόησης. Σύμφωνα με αυτή τη συνθήκη, η ελευθερία του κάθε ενός είναι
δεδομένη, καθώς και η συμμετοχή του στο συμβούλιο, αλλά σαν προϋπόθεση υπάρχει
το να γνωρίζει σε βάθος τις συνέπειες της κάθε πράξης του, γιατί έτσι μπορεί
να δημιουργηθεί μια αλυσιδωτή αντίδραση που θα φέρει απρόβλεπτη δυσαρέσκεια
και εν τέλει σύγκρουση. Εν τέλει όλοι κατάλαβαν τη σοφία αυτής της πρότασης
και συμφώνησαν σε αυτή, ενώ στο συμβούλιο, που διεξάγεται εναλλάξ στο Gar'ahor
και στην Turanfa κάθε μήνα παίρνει αποφάσεις για όλα τα ζητήματα και
απαρτίζεται από χίλια διακόσια άτομα σε μια τεράστια αίθουσα.  

Η ύπαρξη της Συνθήκης της Κατανόησης οδήγησε με άλματα στην ανοδική πορεία της
χώρας. Kobolds για πρώτη φορά άρχισαν να συνυπάρχουν με ανθρώπους στις πόλεις.
Gnolls μπήκαν σε πειρατικά πληρώματα, τα οποία έκαναν λιγότερες και
στοχευμένες επιθέσεις. Μάγοι επισκέπτονταν τους καταυλισμούς των Kobold, και
συνολικά έγιναν πολλές πληθυσμιακές μεταβολές. Η πώληση σκλάβων περιορίστηκε
αισθητά, μέχρι που απαγορεύτηκε, και η κατάσταση αυτή οδήγησε στην πρωτοφανή
μοναδικότητα του Karokh.  

Σήμερα, το Karokh παρουσιάζεται από τους επισκέπτες του σαν μια ελεύθερη χώρα,
πολύ διαφορετική από τις άλλες. Η καλοσύνη των κατοίκων και το ήθος τους
λέγεται πως είναι μοναδικό, και επεκτείνεται και σε ξένους σε μεγάλο βαθμό.
Κάποιοι που δεν ξέρουν λένε πως είναι έτοιμο να ξεκινήσει πόλεμο με τον εαυτό
του, άλλοι ότι δεν είναι καν χώρα, οτι είναι ένα συνονθύλευμα από πολιτισμούς
χωρίς καμία αξία ή ηθική. Άλλοι τους παρουσιάζουν ότι ζουν με τα αποφάγια της
Palaurim, οτι είναι πολλοί λήσταρχοι μαζεμένοι. Σε κάθε περίπτωση, πάντως, το
πείραμα αυτής της χώρας μοιάζει να κρατάει καλά μιάμιση χιλιετία, και
δεδομένης της κατάστασης σε πολλές άλλες χώρες, λίγα έχει να ζηλέψει.

