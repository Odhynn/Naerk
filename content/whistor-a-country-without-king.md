---
date: 2022-11-27
author: sfakias
---
# Whistor: A Country Without King

Με τον βασιλιά Raldon να έχει φύγει από τη μέση, ο στρατηγός Kuthnor Ascado ανέλαβε το δύσκολο έργο να μπορέσει να φέρει το Whistor σε μια κατάσταση που θα μπορούσε να αμυνθεί αποτελεσματικά από τους πειρατές. Αυτό όμως σαν στόχος είχε πολλά εμπόδια. Πρώτα απόλα, έπειτα από λεπτομερή καταγραφή, από την εισβολή στο βασιλικό θησαυροφυλάκιο έλειπε ένα τεράστιο ποσό της περιουσίας του παλατιού, σχεδόν το μισό. Έπειτα, πολύς κόσμος είχε χάσει την εμπιστοσύνη του στο θρόνο, επομένως ο Kuthnor αρνήθηκε να αυτοανακυρηχθεί βασιλιάς.

Το έργο του ήταν ιδιαίτερα δύσκολο: Ο στρατός μπορεί να ήταν καλός αριθμητικά και εξοπλισμένος σωστά, όμως έπρεπε να λύσει τεράστια λογιστικά παζλ για να τον ανεφοδιάζει σε τακτά χρονικά διαστήματα. Ο στόλος είχε απλωθεί σε τρία σημεία περιμετρικά του Whistor και καράβια στέλνονταν συνέχεια με προμήθειες. Οι πολεμιστές έπρεπε επίσης να εκπαιδευτούν σε ελιγμούς και σε περίπλοκες διαταγές, καθώς οι περισσότεροι ήταν εντελώς άπειροι νεαροί. Όλα αυτά ήθελαν χρόνο, κάτι που ο Kuthnor σίγουρα δεν διέθετε.  

Η Della είχε ήδη αρχίσει τις κινήσεις της: Είχε πάει μεταμφιεσμένη στην Sjemhe και στην Almarica και είχε αρχίσει να στρέφει την κοινή γνώμη εναντίον του Kuthnor. Αρκετοί θεωρούσαν πως ο στρατηγός είχε εκμεταλλευτεί την συγκυρία για να αρπάξει το θρόνο, ενώ πολλοί θεωρούσαν πως η Della ήταν ο μόνος που μπορούσε να γλιτώσει το νησί από μια αιματηρή συμπλοκή. Η επόμενη κίνηση της ήταν να πείσει το Pirate Council να μην επιτεθεί στο Whistor μέχρι να προετοιμάσει την κατάσταση, αλλά εδώ τα σχέδια της ναυάγησαν.  

Ανάμεσα στους πειρατές που διαφώνησαν, ήταν και ο καπετάνιος Valus από το Flame Gulf. Ένας σκληρός και σαδιστής αρχηγός, πίστευε πως δεν έπρεπε να αφήσουν χρόνο στο Whistor να οργανώσει το στρατό του, και φοβόταν πως η Della θα έπαιρνε μόνη της όλα τα λάφυρα του νησιού. Ήδη, από το θησαυροφυλάκιο του βασιλιά μόλις ένα μικρό κομμάτι είχε καταλήξει στα χέρια του Valus και είχε κάθε λόγο να την υποπτεύεται.  

Απροειδοποίητα, οι πρώτες μάχες ξεκίνησαν στο Malgoryn βόρεια και στα Walgri Isles. Οι απώλειες ήταν τεράστιες και από τις δύο πλευρές, όμως ο Valus σταδιακά κέρδισε το πλεονέκτημα, ως έμπειρος καπετάνιος, ενώ είχε στους ναύτες του και αρκετούς απέθαντους που η θέα τους και μόνο έκανε τους αμούστακους πολεμιστές του Whistor να βουτούν στη θάλασσα. Πενήντα γαλέρες του Whistor καταστράφηκαν, ενώ ο Valus έχασε μόλις εικοσιδύο μικρότερα.  

Έπειτα από αυτή την ήττα, η Della εμφανίστηκε στο παλάτι και απευθύνθηκε στον Kuthnor, λέγοντας του πως μπορούσε να τον βοηθήσει αν την όριζε σύμβουλο. Εγκλωβισμένος μπροστά στην σταδιακή καταστροφή του στόλου του, ο Kuthnor δέκτηκε και η Della άρχισε να μαθαίνει τα σχέδια του Valus και να τα προδίδει στον Kuthnor, με αποτέλεσμα ο στόλος του να ήταν πάντα προετοιμασμένος στα σημεία που ο Valus έκανε επίθεση. O Valus με τη σειρά του, ανήμπορος να εντοπίσει ποιος ήταν ο κατάσκοπος στις τάξεις του, σταμάτησε τις επιθέσεις, αφήνοντας το Whistor να διοικείται ανεπίσημα από έναν στρατηγό και μια σύμβουλο που ελάχιστοι είχαν φανταστεί και ακόμα λιγότεροι εμπιστεύονταν.

