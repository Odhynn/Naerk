---
date: 2017-02-09
author: sfakias
---
# War of the Titan: Η επίθεση στο Μοναστήρι των Τεσσάρων Ανέμων

Όταν τέσσερις ταξιδιώτες ένα πρωί σκαρφάλωσαν στην κορυφή των Tarhelm, σε
καμιά περίπτωση δεν μπορούσαν να ξέρουν ότι οι πράξεις τους θα αποτελούσαν τον
καταλύτη μιας σειράς γεγονότων πολύ μεγαλύτερων από τους ίδιους.



Και αυτό γιατί στην πανύψηλη περιοχή αυτή, περιτριγυρισμένο από πυκνά σύννεφα,
ήταν το Μοναστήρι των Τεσσάρων Ανέμων. Λίγοι ήξεραν την ύπαρξη του, μιας και η
ανάβαση στην απόκρυμνη αυτή κορυφή ήταν ιδιαίτερα δύσκολη. Εκεί κατοικούσαν
λίγοι μοναχοί, πολεμιστές και ιερείς, οι οποίοι αντιλαμβάνονταν την απομόνωση
και τις αντίξοες συνθήκες ως μοναδική ευκαιρία για να αναπτύξουν το φυσικό και
πνευματικό τους υπόβαθρο. Πολλά άγρια πλάσματα του βουνού φυλούσαν τα ανώτερα
περάσματα, αλλά πάνω απ'όλα, ήταν μια φυλή Γιγάντων των Νεφών και της Ομίχλης,
οι οποίοι μέχρι πρόσφατα είχαν φιλικές σχέσεις με τους κατοίκους του
μοναστηριού.



Ωστόσο, οι σχέσεις τους είχαν ενταθεί ιδιαίτερα την τελευταία περίοδο. Και
αυτό γιατί οι γίγαντες είχαν τεθεί υπό τις διαταγές του Dumspergrond, ενός
πανίσχυρου Τιτάνα, ο οποίος δια της βίας μπόρεσε να καθυποτάξει όλους τους
αρχηγούς των γιγάντων, σε ολόκληρα τα Tarhelm. Όποιος αμφισβητούσε την εξουσία
του έπεφτε νεκρός. Το μοναστήρι ήταν από τους πρώτους στόχους, γιατί οι
κάτοικοί του μπορούσαν εύκολα να ενημερώνουν τις κοιλάδες με μαγεία και με τα
πελώρια πουλιά τους για κάθε επεκτατική κίνηση των γιγάντων, και επομένως
έπρεπε να βγει από τη μέση γρήγορα. Ακόμα περισσότερο, η Ralvia, η βασίλισσα
των γιγάντων των Νεφών, ήξερε πως μέσα στο μοναστήρι υπήρχαν μαγικά
αντικείμενα και πάπυροι αμύθητης αξίας, που θα μπορούσαν να βοηθήσουν αυτή και
τους πολεμιστές της.



Έτσι, όταν οι ταξιδιώτες βρέθηκαν στο παλάτι της Ralvia, αυτή ήδη κρατούσε
αιχμάλωτους δύο μοναχούς και απειλούσε ότι θα τους σκοτώσει αν δεν παρέδιδαν
οι υπόλοιποι κάτοικοι του μοναστηριού την αρχηγό τους, τη Μάντισσα, μαζί με
μια σεβαστή ποσότητα μαγικών αντικειμένων και γραφών. Όταν ξεκίνησαν οι
διαπραγματεύσεις, κανείς δεν ήξερε πως οι τέσσερις αυτοί ταξιδιώτες ήταν το
Band of Blood and Brimstone, που είχαν αποδείξει επανειλλημένα την αξία τους.
Οι διαπραγματεύσεις κυλούσαν και δεν έμοιαζαν να καταλήγουν κάπου. Τότε, οι
τέσσερις ταξιδιώτες πήραν μια ιδιαίτερα ριψοκίνδυνη απόφαση: Άρχισαν να
τρέχουν από το στρατόπεδο των γιγάντων, πάνω στα σύννεφα, προς την είσοδο του
μοναστηριού.



Ωστόσο, οι γίγαντες απάντησαν άμεσα, εκτοξεύοντας ακόντια και βέλη και
προκάλεσαν έναν από τους τέσσερις, τον τεράστιο ορκ απέθαντο γνωστό και ως
Domosan να γυρίσει και να τους αντιμετωπίσει. Ο ορκ έμοιαζε κυριολεκτικά να
θάβεται κάτω από τα βέλη καθώς έσφαζε τους φρουρούς της Ralvia, αλλά τελικά
μπόρεσε να την φτάσει, και της έκοψε το λαιμό με το τεράστιο δρεπάνι του,
προτού ξεψυχήσει. Οι άλλοι τρεις κρύφτηκαν στην ασφάλεια του μοναστηριού, που
φιλοξενούσε περίπου είκοσι κατοίκους.



Η απάντηση των γιγάντων ήταν άμεση. Σκότωσαν τους αιχμαλώτους και άρχισαν να
πολιορκούν το μοναστήρι. Ακόμα χειρότερα, εμφανίστηκε, μάλλον με τηλεμεταφορά,
o Golstrein, o Bασιλιάς της Καταιγίδας, ένας πελώριος γίγαντας από τα μακρινά
Hoen που ανέλαβε να ηγηθεί της επίθεσης. O Golstrein ήταν γιός του Thogodram
Tronertefk, ενός από τους ηγέτες της Ηττημένης στρατιάς, και θεωρούταν ένας
από τους πιο ικανούς πολέμαρχους. Και κάπως έτσι ξεκίνησε η επίθεση στο
μοναστήρι. Μαζεύτηκαν πενήντα γίγαντες,  πολλοί πάνω σε γεράκια, και έπεσαν
από όλες τις μεριές πάνω στο μοναστήρι.



Η μάχη που ακολούθησε ακούστηκε εκατοντάδες μίλια μακριά. Μια πελώρια
καταιγίδα ξέσπασε πάνω στο μοναστήρι, και κεραυνοί και αστραπές έπεφταν παντού
τριγύρω στα βουνά. Το μοναστήρι, εκτός από τη Μάντισσα, διέθετε πολύ ισχυρούς
μάγους και ιερείς, ανάμεσα στους οποίους και ο Rikisol, που μπόρεσαν να
υποστηρίξουν τους αμυνόμενους με πανίσχυρα ξόρκια που καλούσαν τα στοιχεία του
αέρα και του χιονιού. Τα γεράκια του ναού συγκρούστηκαν με τους αετούς των
γιγάντων, και οι πολεμιστές στις επάλξεις ανέλαβαν να εμποδίσουν τους γίγαντες
από το να μπούν στο εσωτερικό προαύλιο.



Με μεγάλες απώλειες, οι γίγαντες κατάφεραν εν τέλει να εισέλθουν. Ο Gorstrein
είχε φτάσει στο προαύλιο, όπου εκεί φαινόταν ότι θα νικούσε τη μάχη, καθώς
όσοι στέκονταν στα πόδια τους από τους υπερασπιστές δεν μπορούσαν να τον
σταματήσουν. Τότε, σε μια απεγνωσμένη προσπάθεια, ο Droghor ένα Gnome από τους
ταξιδιώτες, κάλεσε τη δύναμη ενός αρχαίου ορειχάλκινου δράκου, του Hrondoshel,
και κατάφερε να πάρει τη μορφή του. Ο δράκος ξεπερνούσε τις τριάντα γυάρδες σε
μήκος, και μπόρεσε να σκοτώσει στη μάχη που ακολούθησε τον Golstrein, με τους
εναπομείναντες γίγαντες να τρέπονται σε φυγή.



Και κάπως έτσι, το μοναστήρι των τεσσάρων ανέμων άντεξε την επίθεση. Η πρώτη
μάχη ενάντια στη στρατιά των γιγάντων είχε νικηθεί. Ακόμα περισσότερο, όμως, η
μάχη αυτή έμελλε να ορίσει το πως και το πότε θα ξεκινούσε η εισβολή στο Νότιο
Darrok. Και κανείς δεν αμφιβάλλει πως άν δεν είχε ηττηθεί έτσι ο αντίπαλος
στρατός, και είχε χάσει ένα ικανότατο στρατηγό, καθώς και πολλά εφόδια, θα
μπορούσε να είχε πάρει στις πρώτες μέρες της εισβολής τουλάχιστον τη μισή
πεδιάδα μέχρι τις νοτιότερες πόλεις, με καταστροφικές συνέπειες για την άμυνα
της χώρας.

