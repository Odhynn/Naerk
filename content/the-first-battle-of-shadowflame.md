---
date: 2019-06-25
author: sfakias
---
# The First Battle of Shadowflame

To έτος 4741, στις πεδιάδες της Marelthia, τρεις σκελετοί εμφανίστηκαν,
φαινομενικά από τη μέση της πεδιάδας. Δεν έδωσε κάποιος ιδιαίτερη σημασία:
Σύμφωνα με παλιές ιστορίες, κάθε δεκαετία εμφανιζόνταν που και που κάποιος
απέθαντος, σαν ένα απομεινάρι της αρχαίας αυτοκρατορίας του Zulhan και της
πτώσης της. Πέντε χωρικοί με τσουγκράνες και αξίνες στάλθηκαν και έκαναν τους
απέθαντους σκόνη και θρύψαλλα. Βγήκαν ιστορίες που κυκλοφόρησαν για τη
γενναιότητά τους, ενώ τα κόκκαλα μοιράστηκαν σε όλο το χωριό του Kalyr, που
ήταν δυτικά της πόλης Sandling, για γούρι και για ενθύμιο.



Δύο βδομάδες μετά, ένας κυνηγός εντόπισε και άλλους σκελετούς. Ήταν
τουλάχιστον δέκα, και κατευθύνονταν προς το Kalyr, σαν να γνώριζαν την
τοποθεσία του. Ο κυνηγός προσπάθησε με φωνές να τους κατευθύνει αλλού, αλλά
αυτοί δεν  του έδωσαν καμία σημασία και συνέχισαν την πορεία τους. Αυτή τη
φορά, οι κάτοικοι φώναξαν τη φρουρά του χωριού, τριάντα έμπειρους πολεμιστές,
ενώ ήρθαν και δέκα εθελοντές χωρικοί. Έπειτα από τις οδηγίες του Keldar
Hayrill, του Windfolk αρχηγού της φρουράς, οδήγησαν τους σκελετούς σε ένα
οδόφραγμα με πέτρες. Εκεί τους περικύκλωσαν και άρχισαν να τους εξουδετερώνουν
έναν έναν. Μπόρεσαν να τους σπάσουν όλους με μόνο έναν τραυματία χωρικό, αλλά
κανείς τους δεν θεωρούσε ότι είχε νικήσει, γιατί ήξεραν ότι θα υπάρξει
συνέχεια. Οι περισσότεροι ήταν σκιαγμένοι στο χωριό. Ένας αγγελιαφόρος
στάλθηκε να μεταφέρει τα νέα στο άρχοντα Tergon του Sandling, ο οποίος δεν
φάνηκε ιδιαίτερα προβληματισμένος με τα νέα.



Δεν πέρασαν τέσσερις μέρες, όταν μια στρατιά από εκατό σκελετούς φάνηκε στον
ορίζοντα. Αυτό ήταν που φοβόντουσαν όλοι στο Kalyr: Πλέον κανείς δε γελούσε,
οι ιστορίες είχαν σταματήσει και με σκυθρωπά πρόσωπα ετοιμάστηκαν για μάχη.
Πάλι ένας απεσταλμένος πήγε στο Sandling, αλλά δεν θα προλάβαινε να έρθει
έγκαιρα κάποια βοήθεια στο χωριό. Έπειτα από συζήτηση, ο Keldar διέταξε όλους
τους άμαχους να κλειδαμπαρωθούν στα σπίτια τους, και όλους τους υπόλοιπους
τους ανέβασε στις ταράτσες των πρώτων σπιτιών. Έδωσε τα δέκα άλογα του χωριού
σε μια ομάδα φρουρών, και τους διέταξε να περιμένουν ώστε να επιτεθούν εκεί
που θα χρειαζόταν.



Ήδη από απόσταση, ήταν εμφανές πως αυτή η ομάδα των σκελετών δεν ήταν σαν τις
άλλες. Οι περισσότεροι είχαν εξαρτήματα από μπρούτζινη πανοπλία, ενώ κράδαιναν
κυρτά σπαθιά, ασπίδες και δόρια από μια ξεχασμένη εποχή. Και όταν έφτασαν
κοντά στο Kalyr, άρχισαν να τρέχουν. Δεν ήταν λίγοι οι χωρικοί που πέταξαν τις
τσουγκράνες τους και άρχισαν να τρέχουν πίσω, και αυτοί ήταν τα πρώτα θύματα.
Η φρουρά κατάφερε να κρατήσει μια γραμμή άμυνας στις ταράτσες, σπάζοντας τα
χέρια που προσπαθούσαν να σκαρφαλώσουν, αλλά οι μισοί σκελετοί ξεχύθηκαν στα
σοκάκια και σκαρφάλωσαν εύκολα τα πρόχειρα παραπήγματα. Οι ιππείς έκαναν μια
έφοδο που απέκρουσε μια ομάδα, αλλά όταν τρεις έπεσαν τραυματισμένοι από τα
όπλα των νεκρών, οι υπόλοιποι αναγκάστηκαν να σταματήσουν για να τους
προστατέψουν.



Με τον λογχοπέλεκύ του, ο Keldar κράταγε σε απόσταση τους σκελετούς. Είχε
κοντά του πέντε έμπειρους πολεμιστές με ασπίδες και ρόπαλα που φύλαγαν τα νώτα
του, και είχαν καταφέρει να καταστρέψουν αρκετούς σκελετούς. Δεν πέρασε πολύ
ώρα, όμως, όταν στην διπλανή ταράτσα ένας στρατιώτης ακρωτηριάστηκε από ένα
σπαθί και οι σκελετοί βρήκαν την ευκαιρία να ανέβουν και να επιτεθούν στους
υπόλοιπους. Χωρίς να διστάσει, ο Keldar πήρε φόρα και πήδηξε στην ταράτσα με
τη βοήθεια του όπλου του. Έκοψε με ένα οριζόντιο χτύπημα δύο σκελετούς που
είχαν ανέβει και γκρέμισε μια ξύλινη τέντα σε έναν τρίτο, αποκλείοντας την
πρόσβαση.  

Πλέον, η μάχη ήταν άτακτη και χαοτική. Η γραμμή άμυνας έσπασε σε πολλές μικρές
αψιμαχίες: και ο Keldar διαπίστωσε πως ήταν διαχειρήσιμο, με κριτήριο τις
δικές του δυνατότητες. Πήρε τρεις ιππείς, ανέβηκε σε ένα άλογο, και
περικύκλωσαν τους σκελετούς στο πρώτο στενό, όπου και τους κατάστρεψαν μέχρι
τον τελευταίο. Το ίδιο επανέλαβαν και στα υπόλοιπα σοκάκια, όμως οι απώλειες
τους ήταν σημαντικές. Μέχρι να πέσει και ο τελευταίος στο προτελευταίο σοκάκι,
τέσσερις φρουροί και τρεις χωρικοί είχαν πέσει βαριά λαβωμένοι.  

Στην τελευταία γραμμή άμυνας, ανάμεσα στους σκελετούς, εμφανίστηκε η στρατηγός
τους: μια αρχόντισσα, με σαπισμένο δέρμα και χρυσά περιβραχιόνια και πανοπλία.
Στα πόδια της ήταν πεσμένοι νεκροί δύο φρουροί, κομμένοι στα δύο από μια κυρτή
σπάθα που κράταγε: Είχε πιάσει έναν χωρικό, και το δέρμα του γινόταν γκρι
σταδιακά, μέχρι που τον άφησε να πέσει, με τη ζωή να έχει φύγει από μέσα του.
Τριγύρω απομακρύνονταν όλοι από αυτήν, ενώ κάποιοι πετούσαν τα όπλα τους και
έτρεχαν ουρλιάζοντας. Ο Keldar γνώριζε κάποια στοιχειώδη ξόρκια, αλλά ήξερε
πως είχε μπλέξει άσχημα.  

Σάρωσε οριζόντια με το όπλο του και έσπασε έναν σκελετό και της επιτέθηκε,
όμως η λάμα του δεν μπήκε πάνω από ένα πόντο μέσα στο χέρι της. Το επόμενό του
χτύπημα τη βρήκε στην πανοπλία, και μέχρι τότε αυτή είχε πλησιάσει και πήγε να
τον αρπάξει. Ο Keldar γρύλισε ένα ξόρκι αποφυγής και η μορφή του έγινε για μια
στιγμή αιθερική. Παραμέρισε και τη γλίτωσε, όμως τότε είδε το σπαθί να έρχεται
πάνω του. Πρόλαβε να το αποκρούσει με τη λαβή, αλλά το ξύλο έτριζε και δεν θα
άντεχε για πολύ. Έσκυψε και κατέβασε ανάποδα το όπλο, σημαδεύοντας το πόδι
της. Αυτή δεν ήταν αρκετά γρήγορη: Το στειλιάρι την χτύπησε στον αστράγαλο και
το σαπισμένο πόδι της υποχώρησε. Έπεσε κάτω με τα χρυσαφικά της να
κουδουνίζουν.  

Είχε επικεντρωθεί όμως για πολλή ώρα σε αυτήν, και είχε χάσει επαφή με το τι
γινόταν γύρω του: Ένας σκελετός πήδηξε πάνω του και τον έριξε και αυτόν χάμω.
Άρχισε να του ξεσκίζει τα ρούχα και το στήθος και έβγαλε ένα μαχαίρι να τον
καρφώσει. Βρίζοντας την τύχη του, ο Keldar  μπλόκαρε το χτύπημα με μια μαγική
ασπίδα και έπιασε το όπλο του από χαμηλά. Έβαλε βάρος και έλιωσε το κεφάλι του
σκελετού ανάμεσα σε ένα κατώφλι και στη λάμα του. Η αρχόντισσα είχε σηκωθεί
στο ένα γόνατο, ενώ την είχαν περικυκλώσει δύο σκελετοί με πανοπλίες και
λόγχες.  

Τότε ένας ασπρόμαυρος λύγκας εμφανίστηκε από μια ταράτσα, και πήδηξε πάνω
τους. Με την πτώση του, τους παρέσυρε στο πλάι, και ακολούθησε ένα φωτεινό
σπαθί από έναν νεοφερμένο πολεμιστή, που τους έκοψε τα κεφάλια με μία κίνηση.
H στρατηγός πήγε να πλέξει μια γητειά, αλλά δεν έμοιαζε να πιάνει: o
πολεμιστής γύρισε το σπαθί του, που έλαμπε με ένα πορτοκαλί φως, και της έκοψε
τα χέρια. Το τελευταίο του χτύπημα της διαπέρασε το στήθος, και αυτή με ένα
ουρλιαχτό που τους κούφανε όλους έγινε σκόνη, με τα χρυσαφικά της να
κατρακυλάνε κάτω.  

Ο ξένος γύρισε προς το μέρος του, ενώ ο λύγκας ήρθε στο πλάι του. Ήταν μελαψός
και φορουσε ρούχα της ερήμου, όμως από μέσα φαινόταν ασημένια σκαλιστή
πανοπλία, ενώ είχε στρογγυλή ασπίδα στην πλάτη του. Τον πλησίασε και του έδωσε
το χέρι του να σηκωθεί, με τα ματια του να λάμπουν κατακόκκινα. "Το όνομά μου
είναι Teeso, και... πρέπει να μιλήσουμε."  

Ο Keldar, άφωνος, έσφιξε το χέρι του.

