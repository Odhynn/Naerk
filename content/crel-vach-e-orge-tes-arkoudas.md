---
title: "Crel'vach, η Οργή της Αρκούδας"
date: 2017-02-13
author: sfakias
---

Καθώς η Malahir άρχισε να δημιουργεί τα πνεύματα των πρώτων ζώων, αυτά
σταδιακά άρχισαν να αποκτούν μορφή στην υλική διάσταση. Από τους πρώτους
μικροοργανισμούς, σε όλο και πιο ολοκληρωμένες μορφές ζωής, σταδιακά ο κύκλος
της ζωής αναπτύχθηκε και εξελίχθηκε. Μια από τις βασικές βοηθούς της Malahir
αυτή την περίοδο ήταν και η Crel'vach, αν και δεν είχε αποκτήσει ακόμα αυτό το
όνομα.  

Με τη εμφάνιση των μεγάλων θηλαστικών, η Crel'vach εμφανίστηκε στη Na'erk με
τη μορφή μιας πελώριας γκριζωπής αρκούδας. Η Crel'vach βρήκε μια σπηλιά στα
βόρεια των βουνών Hlafentar, και την επέλεξε ως άντρο για τις εξορμήσεις της.
Το πρώτο διάστημα είχε ενθουσιαστεί με την δημιουργία της φύσης και της ζωής.
Κυνηγούσε μικρά ζώα, έτρωγε σαρδέλες στα ποτάμια και μέλι από τις κυψέλες,
έσκαβε τρύπες, χάραζε δέντρα και μύριζε τις πολλές διαφορετικές μυρωδιές του
δάσους, πράγματα τα οποία ήταν αδιανόητα στην Πνευματική Διάσταση. Από κάθε
άποψη έμοιαζε να είναι ιδιαίτερα ικανοποιημένη με τα ζώα και τα φυτά στην
υλική διάσταση.  

Η κατάσταση όμως άλλαξε όταν εμφανίστηκαν τα πρώτα νοήμονα όντα στο βορρά. Αν
και στην χώρα που ήταν, στο Korhond, βρίσκονταν άνθρωποι, ορκ, και ξωτικά,
μόνο οι πρώτοι δύο ήταν κοντά στα Hlafentar και η πρώτη της επαφή με
ανθρωποειδή ήταν αυτές οι δύο φυλές. Οι πρώτοι που εμφανίστηκαν στην σπηλιά
της ήταν κυνηγοί, πολεμιστές που σκότωναν για να τραφούν από διάφορες φυλές.
Τότε, ένας από αυτούς θεώρησε πως η Crel'vach, στην μορφή της αρκούδας, ήταν
θήραμα για τον ίδιο, ένα τρόπαιο μοναδικής αξίας, και παρ'όλο που υπήρχαν
τριγύρω πολλά άλλα ζώα να κυνηγήσει, επέλεξε να επιτεθεί στην Πράξη.  

Η αρκούδα συγκλονίστηκε όταν είδε το ακόντιο του κυνηγού να καρφώνεται στην
γούνα της. Είχε επιτεθεί η ίδια σε πολλά πλάσματα για να τραφεί, ενώ αντίθετα
ποτέ ξανά κανείς δεν την είχε δει ως τροφή. Ένιωσε ένα πρωτόγνωρο συναίσθημα
να την κατακλύζει ολάκερη: Η οργή. Το συναίσθημα αυτό ενισχύθηκε από το ότι
ήξερε πως δεν ήταν η τροφή ο μόνος λόγος που την κυνηγούσαν, αλλά ήταν και το
κύρος και ο σεβασμός που θα αποκτούσε ο φονιάς της. Την οργή της αυτή την
εξωτερίκευσε βίαια, λιώνοντας τον κυνηγό στον τοίχο της σπηλιάς.  

Τα επόμενα χρόνια η Crel'vach αποφάσισε να κρατήσει επιθετική στάση στην
περιοχή της. Οι κυνηγοί που έρχονταν κοντά στη σπηλιά το έκαναν με κίνδυνο της
ζωής τους και σταδιακά άρχισαν να αποφεύγουν το μέρος. Μια μέρα, όμως, η
αρκούδα είδε καπνό στο βάθος, και πήγε να ερευνήσει. Διαπίστωσε πως κάποιοι
είχαν βάλει φωτιά στο δάσος, και είχε εξελιχθεί σε μεγάλη πυρκαγιά. Πολλά ζώα
και φυτά κάηκαν, και απ'ότι κατάλαβε αυτό έγινε χωρίς κανέναν απολύτως λόγο.  
Το συναίσθημα της οργής εμφανίστηκε για δεύτερη φορά, και τώρα ήταν
ασυγκράτητη. Για πρώτη φορά μετά από πολύ καιρό βγήκε από την περιοχή της και
άρχισε να επιτίθεται σε χωριά και πόλλεις, μέχρι να ηρεμήσει.  

Την τρίτη φορά που κυριεύθηκε με οργή, ήταν όταν κάποιοι πολεμιστές φώναζαν το
όνομά της στη μάχη. Ως υπερφυσικό ον, μπόρεσε να τους ακούσει και πήγε να τους
δει, με σκοπό να τους κάνει να μετανιώσουν. Ήταν σε μια μάχη στο Kranårvikk,
όπου συγκρούονταν δύο στρατοί, εκ των οποίων ο ο πιο ολιγάριθμος ήταν αυτός
που την φώναζε. Οι πολεμιστές πολεμούσαν με περίσσιο θάρρος και αντρεία, αλλά
σταδιακά οπισθοχωρούσαν, καθώς ήταν πολύ λιγότεροι. Η αρκούδα ετοιμάστηκε να
τους βοηθήσει, αλλά σκέφτηκε πως είχε ήδη υπερβεί το ρόλο της. Ως πράξη, πλέον
υπήρχαν πολλοί που πίστευαν σε αυτή σε πολλά σημεία, και η μάχη αυτή ήταν
απλώς μια ένδειξη.  

Τότε, αποφάσισε να επιστρέψει στο Evergrowing Forest, νιώθοντας ένα αίσθημα
κορεσμού. Ωστόσο, προτού φύγει, μετέδωσε στις ψυχές αυτών των πολεμιστών την
φλόγα της οργής, όπως είχε αποτυπωθεί στην ίδια τόσα χρόνια. Οι πολεμιστές
πολέμησαν σαν θηρία, και μπόρεσαν να νικήσουν την αντίπαλη βαρβαρική φυλή, σε
μια μάχη με πολλές απώλειες και από τις δύο πλευρές. Και οι ψυχές των νεκρών
έγιναν καλοδεχούμενες στην σπηλιά της Crel'vach στο Evergrowing Forest, μια
σπηλιά που μεγαλώνει διαρκώς με γενναίους πολεμιστές, που έρχονται για να
προσθέσουν τα δικά τους κατορθώματα στις τοιχογραφίες της και να πιούν
υδρόμελο, οινόμελο και ρακόμελο με την Οργή της Αρκούδας.  

Όσο για την φυλή που νίκησε, έγινε από τις μεγαλύτερες φυλές που κατοικούν σε
ολόκληρο το Korhond. Η σημαία τους είναι μια γκριζωπή αρκούδα, και πλέον είναι
γνωστή ως η φυλή της αρκούδας, με τους πολεμιστές της να θεωρούνται από τους
πιο άγριους σε όλο το Βορρά.

