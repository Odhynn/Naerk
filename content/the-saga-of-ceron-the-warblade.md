---
date: 2022-08-21
author: sfakias
---
# The Saga of Ceron, the Warblade

Η φυλή των Arlas θεωρείται από τις πιο αυστηρές, αλλά ταυτόχρονα αλτρουιστικές φυλές που υπάρχουν. Κάποιοι πιστεύουν πως σε ολάκερο το Korhond είναι η φυλή που έχει διατηρήσει περισσότερο από οποιαδήποτε άλλη τις παραδοσιακές αξίες του Βορρά. Αυτό, όμως, το έχει καταφέρει με μεγάλο κόστος: οποιοσδήποτε παραβεί αυτό το πλαίσιο αξιών εξορίζεται από τη φυλή και ακολουθεί το δικό του δρόμο, καθώς σε περίπτωση επιστροφής του αντιμετωπίζεται σαν εχθρός.

Τέτοια ήταν και η περίπτωση του Ceron. Μικρός, είχε αρχίσει εκπαίδευση με πολεμιστές της φυλής, πολλοί εκ των οποίων ήταν Hartsvigsen, έμπειροι στρατιώτες που ζούσαν με κώδικα τιμής. Όταν άρχισε να φαίνεται πως ο νεαρός Ceron ήταν πολύ ανώτερος από όλα τα παιδιά της ηλικίας του στο ξίφος, τον πήραν μεγαλύτεροι Hartsvigsen και άρχισαν να τον εκπαιδεύουν ξεχωριστά. Ο Ceron σταδιακά άρχισε να κατανοεί κάποιες από τις πιο δύσκολες τεχνικές που του έδειχναν, αλλά φάνηκε πως είχε ένα ξεχωριστό ταλέντο στη μάχη. Έμοιαζε να επικαλείται με τις κινήσεις του τις ίδιες τις πράξεις, που με κάθε του χτύπημα και απόκρουση τον προστάτευαν. Μπορούσε να σπάει πέτρες με τα όπλα του, να αντέχει χτυπήματα που θα του έσπαγαν τα κόκκαλα και άλλα παρόμοια.

Οι εκπαιδευτές του προσπάθησαν να καταλάβουν το ταλέντο του, το οποίο ήταν ιδιαίτερα σπάνιο, καθώς τέτοιοι πολεμιστές πιο συχνά εξιστορούνταν σε αρχαίες σάγκες. Αυτοί ήταν γνωστοί ως Skrad, πολεμιστές των Πράξεων. Οι κινήσεις τους στη μάχη μιμούνταν τη δύναμη και την ταχύτητα ζώων, αλλά ένα τέτοιο ταλέντο ήθελε εκπαίδευση και πειθαρχία για να είναι αποτελεσματικό. Και παρόλο που το κομμάτι της καθημερινής εξάσκησης πήγαινε καλά, σύντομα κατάλαβαν πως είναι δύσκολο να πειθαρχήσουν το νεαρό. Οι κινήσεις του συχνά ήταν ανεξέλεγκτες, πολλές φορές χωρίς ούτε ο ίδιος να το ελέγχει, και μετά από μερικούς τραυματισμούς, μόνο οι πιο έμπειροι πολεμιστές συνέχισαν να προπονούνται με τον Ceron, για λόγους ασφαλείας.

Μια μέρα που ο Ceron περπατούσε στο δάσος, άκουσε φωνές και ουρλιαχτά λύκων. Έφτασε τρέχοντας σε μια καλύβα που άγριοι λύκοι επιτίθονταν σε μια γριά με τα εγγόνια της. Χωρίς να διστάσει, ο Ceron τράβηξε το μεγάλο του σπαθί και όρμησε στους λύκους, οι οποίοι επιτήθονταν με αφύσικη αγριότητα. Ο νεαρός πολεμιστής κατέβασε το σπαθί του και έκοψε στα πλευρά ένα λύκο που δάγκωνε το πόδι ενός παιδιού, και μετά αποκεφάλισε ένα δεύτερο που ορμούσε προς τα πάνω του. Με μια κίνηση κλάδεψε ένα θάμνο που κρυβόταν ένας τρίτος λύκος και έπειτα έτρεξε προς το σπίτι που ακούγονταν φωνές, για να σκοτώσει έναν τέταρτο που είχε μπει μέσα στην καλύβα. Οι υπόλοιποι λύκοι τράπηκαν σε φυγή.  

Τότε, τα κλάματα από ένα παιδί τον συνέφεραν. Κοίταξε γύρω του και είδε δύο νεκρά πτώματα από λύκους, και άλλα δύο από παιδιά. Η γριά ήταν άφαντη: Όσο και να έψαχνε, το μόνο που διαπίστωνε ήταν η αποτροπαιότητα των πράξεών του. Πέφτοντας στα γόνατα, ο Ceron συνειδητοποίησε τι είχε κάνει: Είχε χάσει τον έλεγχο και είχε ξεχάσει την πειθαρχία του. Είχε βάψει τα χέρια του με το αίμα των παιδιών. Δεν είχε τη δύναμη να γυρίσει στο χωριό και να αποδεχθεί τις ευθύνες του: αντ'αυτού, επέλεξε να αυτοεξοριστεί. Έγραψε ένα γράμμα ότι λυπάται για την πράξη του, το άφησε στην καλύβα και κατευθύνθηκε στο κοντινότερο λιμάνι για να βρει πλοίο για νότια.

To πλοίο που μπάρκαρε τον οδήγησε στο Hashnev, σε μια περίοδο ανακατατάξεων για την πόλη. Ο Ceron, παρά τις τύψεις του, ξαναέπιασε το μεγάλο του σπαθί και απέκτησε όνομα για τον εαυτό του, πολεμώντας στην αρένα του Marleon, ενώ μετέπειτα βρήκε δουλειά ως φρουρός. Η ικανότητά του στη μάχη τον αναβάθμισε σε λοχία, έπειτα σε λοχαγό, έπειτα σε τιμητικό φύλακα στο παλάτι και μέλος των Brownswords. Ο Ceron σύντομα θεωρούταν από τους καλύτερους πολεμιστές στην πόλη και ελάχιστοι είχαν τη διάθεση να το αμφισβητήσουν. Αλλά αυτό δεν κράτησε πολύ.  

Μια νέα αίρεση είχε εμφανιστεί στην πόλη, στην Εκκλησία της Xeurim. Αυτοί ήταν αρχικά κάποιοι απέθαντοι δολοφόνοι, αλλά σύντομα φάνηκε πως ήταν πολλοί και λειτουργούσαν βάση σχεδίου. Ο Ceron συμμετείχε σε πολλές αποστολές στην πόλη, με ένα halfling και έναν κυνηγό βαμπίρ, τον Jim, προσπαθώντας να επιβάλλει την τάξη, αλλά μάταια. Έμοιαζε πάντα να είναι ένα βήμα πίσω από τους φόνους και τα εγκλήματα. Ωστόσο, κατάφερε μετά από πολλές μάχες και έρευνες να καταλάβει πως ήταν βρυκόλακες πίσω από τους δολοφόνους αυτούς, και πως ονομάζονταν Order of the Cave. Οι αρχηγοί τους κάτεχαν πανίσχυρη μαγεία και δεν μπορούσαν να αντιμετωπιστούν με συμβατικά μέσα.

Ο Ceron τότε παρουσιάστηκε ενώπιον του βασιλιά Laorwick B' και του ζήτησε ενισχύσεις για να εισβάλλει στο ναό και να συλλάβει τους ταραξίες. Ο βασιλιάς του έδωσε την άδεια, εκατό διακεκριμένους φρουρούς της πόλης του παλατιού, καθώς και είκοσι Brownswords, οπλισμένους με ασημένια όπλα, με πέντε ιερείς ανάμεσά τους. Το πρωί της επόμενης μέρας, εισέβαλαν απροειδοποίητα και άρχισαν να σφάζουν οποιον απέθαντο έβρισκαν μέσα. Πολύ σύντομα, όμως, διαπίστωσαν πως οι κατακόμβες του ναού οδηγούσαν όλο και πιο βαθιά, και η αρχική ομάδα έσπασε σε πολλές μικρότερες, που άρχισαν να εξερευνούν τις κρύπτες και να κατεβαίνουν τα υπόγεια. Σταδιακά οι ομάδες έχασαν την επικοινωνία μεταξύ τους, και σύντομα οι περισσότερες περικυκλώθηκαν από βρυκόλακες και γκουλ και άρχισαν να δέχονται σοβαρές απώλειες.  

Αγνοώντας την τύχη των άλλων ομάδων, ο Ceron συνέχισε να κατεβαίνει πιο βαθιά. Πολεμώντας με ένα τεράστιο ασημένιο σπαθί που είχε πάρει από το παλάτι, έσφαζε απέθαντους, ενώ πολεμιστές με ασπίδες κάλυπταν τα νώτα του και ένας ιερέας καλούσε μαγικό φως που έκαιγε τους νεκρούς. Είχαν αρχίσει να βρίσκουν φέρετρα των βρυκολάκων, και να τα καταστρέφουν, όταν έφτασαν σε μια πελώρια αίθουσα με κίονες σαν δάσος. Εκεί διαπίστωσαν πως είχαν περικυκλωθεί από βρυκόλακες.  

Ο Ceron ζήτησε από τον ιερέα να ρίξει πάνω στο σπαθί του το δυνατότερο ξόρκι φωτός που ήξερε, και ξαφνικά η αίθουσα φάνηκε ακόμα μεγαλύτερη. Ωστόσο, διαπίστωσαν πως οι βρυκόλακες γύρω του ήταν δεκάδες, ενώ κάθε ένας έσερνε μαζί του κάμποσα κατοικίδια γκουλ. Τα ξαμόλησαν πάνω στη φρουρά, και οι πολεμιστές κράτησαν μια γραμμή άμυνας ανάμεσα στις κολώνες, δημιουργώντας αμυντικό κύκλο. Ο Ceron άρχισε να σαρώνει με το σπαθί του και με κάθε του κίνηση τεμάχιζε γκουλ και έδινε δύναμη στους πολεμιστές του να συνεχίσουν τη μάχη.  

Σύντομα, στη μάχη όρμησαν και οι βρυκόλακες. Οι πολεμιστές δυσκολεύτηκαν πολύ να κρατήσουν. Πολλοί από αυτούς δεν είχαν γευτεί αίμα για αιώνες, και δεν δίσταζαν να πηδήξουν πάνω στους πολεμιστές με υπερφυσική ταχύτητα. Οι πρώτοι τρυπήθηκαν από ασημένια δόρια, όμως οι επόμενοι τα έσπασαν και πήδηξαν πάνω από τους πρώτους που γίνονταν ήδη στάχτη. Τρέχοντας στο κέντρο, ο Ceron έκοβε στον αέρα όποιον βούταγε μέσα στη γραμμή άμυνας, σύντομα όμως οι πολεμιστές δεν άντεχαν. Γκουλ άρχισαν να κατεβαίνουν ακόμα και από τις κολώνες, περικυκλώνοντας τους πολεμιστές. Ο ιερέας άρχισε να επικαλείται τη μαγεία της Nahema για να καταστρέψει τους απέθαντους, όμως ξαφνικά ένα περαστικό χέρι του έκοψε το σαγόνι. Ένας ένας οι πολεμιστές έπεφταν κάτω, νεκροί, για να τραφούν τα διψασμένα κτήνη.  

Τελευταίος, ο Ceron κράταγε άμυνα για αρκετή ώρα, σφάζοντας αριστερά και δεξιά, και σύντομα κανείς βρυκόλακας δεν ήθελε να τον πλησιάσει, όσο πεινασμένος και να ήταν. Ο Ceron κατάλαβε πως όλα ήταν μάταια, απλώς αν σταματούσε θα ήταν νεκρός όπως και οι υπόλοιποι σε δευτερόλεπτα. Απέθαντοι τον περικύκλωσαν και οι περισσότεροι, άρχισαν να περιμένουν σαν όρνια το τέλος του. Ωστόσο, σύντομα τον άφησαν ήσυχο και άνοιξαν τον κύκλο στο πλάι του για να εμφανιστεί μια μορφή.  

Αντιλαμβανόμενος πως ήταν η αρχηγός τους, αυτός έστριψε προς το μέρος της. "Πολέμησε με!" Φώναξε. Άρχισε να την περιεργάζεται. Φορούσε κόκκινα ρούχα και είχε μια διαπεραστική ματιά, με μάτια σα ρουμπίνια. "Ποια είσαι εσύ;" Ρώτησε. O ιερέας, δίπλα του, ετοιμοθάνατος, έμοιαζε να την αναγνωρίζει, και γούρλωσε τα μάτια του. Αίμα πετάχτηκε από την πληγή του και ξεψύχησε. O Ceron σήκωσε το σπαθί του, που είχε βαρύνει στα χέρια του, και την κοίταξε κατάματα. Αυτή τον πλησίασε, και τα βήματά της αντήχησαν στην αίθουσα, που έμοιαζε ξαφνικά σιωπηλή.  

"Ποια είμαι... δεν έχει σημασία." Κούνησε τα δάκτυλά της και τα κόκκαλα του Ceron έμοιαζαν να κροταλίζουν. Ούρλιαξε και έπεσε στα γόνατά του, φτύνοντας αίμα. "Πες στον βασιλιά σου... τον αγαθό Laorwick... πως έρχομαι για το κεφάλι του. Μπορεί αυτός να με ξέχασε, εγώ όμως δεν πρόκειται να τον ξεχάσω. Θα είμαι εκεί για αυτόν. Όσο για σένα, πολέμησες γενναία. Θες να γίνεις πολεμιστής μου;"

"Ποτέ! Ούρλιαξε ο Ceron. "Μάγισσα του Θανάτου!"  

"Ωραίο, αλλά μπορείς και καλύτερα, δεν νομίζεις; Κάτι πιο ευγενικό." Με άλλη της μια κίνηση ο Ceron ένιωσε την πλάτη του να χωρίζεται σε πολλά κομμάτια από τον πόνο.

Το μυαλό του ήταν έτοιμο να σπάσει. "Κυρά..... Πονάω...." Βόγκηξε μάταια.

"Τωρα κάτι πας να κάνεις... "Κυρά του Πόνου" μ΄αρέσει." είπε σκεπτική. Του γύρισε την πλάτη και άρχισε να απομακρύνεται. "Καλά θα κάνεις να φύγεις από αυτή την πόλη, Ceron. Σύντομα δεν θα υπάρχει κάτι άλλο πλέον να κάνεις εδώ."

Στην επιστροφή του δεν του επιτέθηκε κανείς, αν και είδε τους νεκρούς πολεμιστές του να γίνονται γεύμα των απεθάντων σε πολλά σημεία. Γύρισε στο παλάτι, μόνο και μόνο για να πει στο βασιλιά αυτά που άκουσε και να παραιτηθεί από τη θέση του.  

'Ηξερε πως αυτή η πόλη πλέον είχε τελειώσει για αυτόν. Ήταν καιρός να επιστρέψει στο Βορρά.  

Λίγο καιρό μετά, έμαθε πως η γριά που της επιτέθηκαν λύκοι ήταν μια
μάγισσα, η Varushka, που τον είχε ξεγελάσει, και έγινε αποδεκτός στην φυλή
ξανά. Οι γηραιοί θεώρησαν πως η αυτούσια εξορία του ήταν αρκετή τιμωρία για
τις πράξεις του. Ο Ceron άρχισε να ψάχνει τη μάγισσα για να την εκδικηθεί,
αλλά τα ίχνη της είχαν εξαφανιστεί.  

