---
date: 2017-04-01
author: sfakias
---
# Ναυμαχία της ομίχλης: Η επόμενη μέρα

Έπειτα από τη ναυμαχία της Ομίχλης, οι μάσκες έπεσαν. Η ναυτιλιακή δύναμη της
Imtaria ήταν εμφανές πως είχε μειωθεί, ενώ ήταν η πρώτη φορά που η Κάμπα είχε
μαζέψει τόσο μεγάλο στόλο. Στη συμπλοκή εκατό σαρανταένα πλοία βυθίστηκαν, και
σχεδόν τα μισά από αυτά μέσα στο πρώτο μισάωρο. Οι απώλειες σε ναύτες
ξεπέρασαν τους οκτώ χιλιάδες. Τα ορκ της Κάμπα έριξαν βροχή τις φλεγόμενα
βλήματα και πέτρες από τους καταπέλτες των πλοίων, ενώ ταυτόχρονα εμβόλισαν με
γρήγορα σκάφη τα κοντινότερα πολεμικά πλοία. Η άμυνα που ανέπτυξε ο ναύαρχος
Naroth με τη μαγεία του, μπόρεσε εν μέρει να περιορίσει την ολική καταστροφή,
αλλά το αποτέλεσμα είχε κριθεί.

Ήταν εμφανές πλέον ότι, όσο μεγάλη πολεμική δύναμη και αν ήταν η Imtaria, δεν
ήταν πλέον ανίκητη. Τα κοραλλένα καράβια τους, η βοήθεια από τα στοιχειακά του
νερού, οι πηδαλιούχοι και κωπηλάτες του Urdankh, όλα αυτά δεν ήταν αρκετά
μπροστά σε ένα ανώτερο στρατηγικό σχέδιο, μια αιφνιδιαστική επίθεση και έναν
αποφασισμένο στρατό. Και πάνω απόλα, με ένα ιδιαίτερα χαρισματικό ηγέτη, τον
Rongerak. Οι εποχές της ακμής της Imtaria είχαν τελειώσει, και τα βυθισμένα
καράβια της ήταν η πιο τρανταχτή απόδειξη. Η περίοδος που ο στρατός και η
δύναμή της ήταν αρκετά από μόνα τους για τη νίκη είχαν περάσει. Οι σημερινοί
στρατηγοί έπρεπε να διαθέτουν και στρατηγική, πέρα από έπαρση. Και αυτό δεν
υπήρχε.

Ο Naroth ήξερε πως η κατάσταση αυτή θα χειροτέρευε και άλλο. Ο αυτοκράτορας,
όσο έξυπνος και αν ήταν, περιτρυγιριζόταν από μια κλίκα ευγενών οι οποίοι
είχαν οδηγήσει την Imtaria στην απόλυτη παρακμή. Οι πλούσιες αυτές οικογένειες
είχαν αποκτήσει πολλά προνόμια, και είχαν αρχίσει να διαφθείρουν το σύστημα
διοίκησης εντός της επικράτειας. Διόριζαν δικά τους πρόσωπα, έμπιστα στους
σκοπούς τους αλλά πλήρως ανίκανα. Μέχρι τώρα δεν είχε χρειαστεί να
αντιμετωπίσουν μια στρατιά δυνατή σαν και αυτή του Rongerak, αλλά o ναύαρχος
καταλάβαινε πως η απειλή της Kambah απαιτούσε ριζικές αλλαγές στο σύστημα
διοίκησης για να αντιμετωπιστεί. Σε αντίθετη περίπτωση, απειλούνταν όλες οι
χώρες της Palaurim.

Ακόμα χειρότερα, το σώμα ξηράς δεν ήταν σε ιδιαίτερα καλύτερη κατάσταση. Οι
ανατολικές εκστρατευτικές δυνάμεις είχαν υποστεί μια σοβαρή ήττα στο Paraselt.
Μια ήττα που είχε απώλειες σχεδόν πέντε χιλιάδες στρατιώτες, παραπάνω από το
ένα δέκατο του Συνοριακού Τάγματος. Ακόμα χειρότερα, είχαν πεθάνει αρκετοί
ντόπιοι, από τους Πράσινους Λόφους, με αποτέλεσμα πολλοί κάτοικοι να βλέπουν
προβληματισμένοι την Imtaria.

Οι πρώτες πληροφορίες έλεγαν ότι είχαν επιτεθεί γκόμπλιν και Μαύροι Γυπαετοί
από το Paraselt. Η πρώτη υπόθεση ήταν πως κάποιος από τους αρχηγούς της
Ηττημένης στρατιάς ζούσε. Πλέον, δεν έμοιαζε και τόσο ηττημένη, και μάλλον ο
αρχηγός αυτός είχε έρθει σε επικοινωνία με τον Rongerak. Αν είχαν συμμαχήσει,
τότε ο κίνδυνος για την Palaurim θα ήταν ακόμα μεγαλύτερος.

Προφανώς ο Naroth δεν ήταν έτοιμος να παρατήσει τα όπλα. Έπρεπε να αναλάβει
δράση, και είχε πολλές ιδέες κατά νου. Ωστόσο, μέσα του ήξερε ότι θα
αναλάμβανε με πολύ μεγαλύτερη χαρά τα καθήκοντά του αν έβλεπε τις αξίες της
δικαιοσύνης και της ειρήνης, που όριζαν αυτόν και την ίδια του τη χώρα, να
αντιπροσωπεύονται στα πρόσωπα και τις αποφάσεις των υψηλόβαθμων στελεχών και
του αυτοκράτορα. Αντί αυτού, έβλεπε απληστία, νωθρότητα και αδιαφορία. Και
ήξερε πως αυτό από μόνο του μπορούσε να φέρει την καταστροφή.

