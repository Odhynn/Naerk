---
title: "Flame Gulf: The Εndless Rivalry"
date: 2019-02-26
author: sfakias
---

Η παλαιότερη πόλη του Flame Gulf παραδοσιακά ήταν η Hoarinhel. Έδρα του
σουλτάνου στη Markesh, η Hoarinhel χαρακτηρίζεται από επιβλητικά κτήρια με
καμπύλες, χρυσή και μπρούτζινη διακόσμηση, επιβλητικές πλάκες με καλλιγραφίες,
καθώς και μεγάλο εμπορικό στόλο. Ο πλούτος της πόλης ήταν αστείρευτος, ενώ
διέθετε παράλληλα μια ιδιαίτερα ισχυρή  συντεχνία μάγων.



Το έτος 3973, μετά την συνθήκη της Palaurim, εμφανίστηκε μια δεύτερη πόλη, που
άρχισε να αποκτά ιδιαίτερη δύναμη. Η Erstal αρχικά ήταν μια κωμόπολη λίγων
εμπόρων, που σύντομα απόκτησε τεράστια δύναμη. Η Erstal ανακύρηξε ανεξαρτησία
από την επιρροή του σουλτάνου και άρχισε να πραγματοποιεί εμπόριο με την
Imtaria και το Whistor χωρίς κανέναν έλεγχο από την κεντρική διοίκηση της
χώρας. Το γεγονός αυτό δεν μπορούσε να το αφήσει ο Σουλτάνος αναπάντητο.



Μάζεψε στρατό, και πολιόρκησε από στεριά και θάλασσα την πόλη, φτιάχνοντας
τεράστιους καταπέλτες και πολιορκητικούς κριούς. Έπειτα από ένα μήνα
ασταμάτητης πολιορκίας, ο στρατός του έσπασε την κεντρική πύλη και μπήκε στην
πόλη, σφάζοντας όλους τους κατοίκους που αντιστέκονταν και λεηλατώντας τα
σπίτια. Ο σουλτάνος πήρε αιχμάλωτους όλα τα μέλη του τότε συμβουλίου και
προειδοποίησε πως κάθε μελλοντική ανυπακοή θα έχει συνέπειες στην ακεραιότητά
τους.



Λίγα χρόνια αργότερα, το 3976, εμφανίστηκε στο προσκήνιο η Dzultar. Η πόλη
ήταν η προσπάθεια των πιο ειρηνικών νομάδων του βορρά να ενισχύσει τις
εμπορικές σχέσεις του με την Imtaria, και μιας και ήταν πιο κοντά, πολλοί
έμποροι και συντεχνίες άρχισαν να την προτιμούν. Οι νομάδες είχαν γούνες,
αλάτι, μέταλλα και κάρβουνο, και μπορούσαν πολύ εύκολα να ανατρέψουν το
εμπορικό μονοπώλιο της Hoarinhel που ήλεγχε ο σουλτάνος. Η απάντησή του αυτή
τη φορά ήταν μετριασμένη: απαίτησε να του καταβάλουν δασμούς ίσους με το ένα
τέταρτο της αξίας των εμπορευμάτων, αλλιώς θα πραγματοποιούσε εμπάρκο. Τον
πρώτο χρόνο οι νομάδες αποδέκτηκαν τον όρο του, αλλά σύντομα ολοένα και
περισσότεροι άρχισαν να αμφισβητούν το μέτρο.



Η κατάσταση έμοιαζε να μην μπορούσε να λυθεί. Καμία πλευρά δεν έμοιαζε να
υποχωρεί, με αποτέλεσμα ο σουλτάνος να στείλει πενήντα πλοία για εμπάρκο. Τότε
η Dzultar επιτέθηκε στον στρατό του, στην Πρώτη Ναυμαχία του Flame Gulf. Η
επίθεση ήταν αιφνιδιαστική, όμως ο στόλος της Hoarinhel είχε μεγάλες γαλέρες
εφοδιασμένες με τρεις βαλλίστρες το καθένα, που έριχναν φλεγόμενα ακόντια,
καθώς και βοήθεια από μάγους. Ο στόλος της Dzultar από την άλλη είχε από
εμπορικές σκούνες μέχρι καΐκια ψαράδων. Όμως, ήταν τουλάχιστον τριπλάσια σε
αριθμούς, και λόγω της χαλαρής διοίκησης, δεν ήταν εύκολο να πάει από άκρη σε
άκρη του στόλου το νέο ότι οι απώλειες ήταν μεγάλες και έπρεπε να υποχωρήσουν.
Οι πολεμιστές της Dzultar όρμησαν πάνω στα πλοία, και έπειτα από σκληρή μάχη
κατάφεραν να πάρουν υπό τον έλεγχό τους δεκαπέντε γαλέρες. Οι υπόλοιπες, καθώς
υστερούσαν αριθμητικά, αναγκάστηκαν να υποχωρήσουν, αλλά είχαν καταφέρει
μεγάλες απώλειες στους ντόπιους.



Παρότι η ήττα αυτή δεν ήταν καθοριστική, η υπόληψη του σουλτάνου ως την
μεγαλύτερη ναυτική δύναμη της Markesh είχε θιχτεί ανεπανόρθωτα. Μάζεψε το
στόλο του και τον έστειλε στη Dzultar για να την ισοπεδώσει, και ο ναύαρχος
της Dzultar τον περίμενε στο Nolgot. Τα πλοία του εμφανίστηκαν απρόσμενα τη
νύχτα πίσω από ένα ακρωτήρι και εμβόλισαν τις γαλέρες της Hoarinhel, που
αριθμούσαν πάνω από διακόσιες. Η απάντηση ήταν άμεση, όμως οι μάγοι που
πετούσαν φωτιές και οι βαλλίστρες δεν είχαν καθαρό στόχο, με αποτέλεσμα να
υπάρχουν άθελά τους και δικές τους απώλειες. Οι πρώτες είκοσι γαλέρες, μαζί με
τα διπλάσια πλοία της Dzultar, γρήγορα τυλίχτηκαν στις φλόγες. Σύντομα
δημιουργήθηκε ένα φλεγόμενο τείχος από πλοία που εμπόδισε τις δύο πλευρές να
συνεχίσουν τη μάχη: Καμία από τις δύο πλευρές δεν ήθελε να στείλει εκεί τα
υπόλοιπα πλοία της, και μια κίνηση να περάσουν από γύρω εγγυμονούσε τον
κίνδυνο να εμβολιστούν περισσότερα πλοία, μιας και η ορατότητα ήταν
περιορισμένη με τους καπνούς και το σκοτάδι.



Την επόμενη μέρα, ο στόλος του Hoarnhel πήρε την ανοιχτή θάλασσα, και χάραξε
πορεία ευθεία προς τη Dzultar. Εκεί μπόρεσε με μια εύκολη μάχη να σαρώσει τα
λίγα πλοία που είχαν μείνει, ενώ τα υπόλοιπα από το Nolgot δεν ήταν αρκετά
γρήγορα για να επιστρέψουν έγκαιρα στην πόλη. Τότε, τις δυνάμεις του Nolgot
ενίσχυσε μια ναυτική δύναμη από την Erstal, με αποτέλεσμα ο στόλος του
σουλτάνου να μη μπορεί να ανεφοδιαστεί. Οι γαλέρες μετά από τρεις μέρες
επέστρεψαν για να σπάσουν τον κλοιό, σε μια μάχη που είχε τεράστιες απώλειες
κυρίως για τους άλλους.



Τα νέα της Τέταρτης Ναυμαχίας όμως άργησαν να φτάσουν στο έκτακτο συμβούλιο
που είχε συμβεί μεταξύ των τριών πόλεων. Οι αντιπρόσωποι είχαν μαζευτεί στο
Floweroot και προσπαθούσαν να βρουν ένα συμβιβασμό για να σταματήσουν οι
εχθροπραξίες. Είχαν φτάσει στο να πέσουν οι δασμοί στο ένα έκτο, όμως μετά τα
νέα της τελευταίας επίθεσης κάθε συννενόηση διακόπηκε. Έκτοτε, ο σουλτάνος
επέβαλε να δίνουν το ένα έκτο, και οι άλλες πόλεις το δέχτηκαν, όμως η
κατάσταση είναι πολύ θολή, μιας και έκτοτε έχουν συμβεί και άλλες εχθροπραξίες
μικρής κλίμακας.

