---
date: 2018-12-25
author: sfakias
---
# The biggest threat

Η Verfolth έριξε ένα κουτσούρι στη φωτιά. Σπίθες πετάχτηκαν προς όλες τις
κατευθύνσεις, ανανεώνοντας τη ζέστη στη σπηλιά. Αυτή η παγωμένη τρύπα έσταζε
νερό συνέχεια από κάπου, και η υγρασία δεν βοηθούσε το δύσκολο έργο της να
στεγνώσει τις μουλιασμένες μπότες της.

"Τουλάχιστον τώρα δεν βρεχόμαστε" γρύλισε ο Talgrad. Ο πελώριος πολεμιστής
ήταν καλυμένος ολόκληρος με ρούνους. Ο ίδιος έλεγε πως ήταν μαγικές προστασίες
που είχε χαράξει στη σάρκα του ο σαμάνος της φυλής του.. Βέβαια, για να είναι
ακόμα ζωντανός μετά από τόσες ξεροκεφαλιές που είχε κάνει, ίσως να μην ήταν
εντελώς αβάσιμος αυτός ο ισχυρισμός.

"Είσαι σίγουρος πως αυτό είναι το μέρος;"  
"Όχι."  
Η μάγισσα τον κοίταξε εκδικητικά.  
"Ναι, δεν είχα τίποτα καλύτερο να κάνω από το να περπατάω μια βδομάδα στη
βροχή για να φτάσω σε μια υγρή σπηλιά. Αν δεν είναι αυτό το μέρος, δεν ξέρω
ποιο είναι." O βάρβαρος μύρισε τον αέρα με μια αίσθηση σιγουριάς. "Ακολούθησέ
με."  
Προχώρησαν λίγο παρακάτω, όταν η Verfolth σταμάτησε ξαφνικά. O Talgrad τράβηξε
το τσεκούρι του αντανακλαστικά.  
"Κατι υπάρχει εδώ" Είπε η μάγισσα. Ψιθύρισε κάτι και μια λάμψη εμφανίστηκε, η
οποία ταξίδεψε στο βάθος της σπηλιάς. Τότε ο βάρβαρος έτρεξε σε κάτι βράχια.
"Εδώ!"  
Σβησμένα κάρβουνα υπήρχαν σε μια γωνία. "Κάποιος είχε έρθει εδώ πρόσφατα."
Γονάτισε να δει καλύτερα.  
"Λοιπόν; Καμιά ιδέα;"  
Σκάλισε τις στάχτες προσεχτικά. "Ναι, αυτός πρέπει να είναι. Είχε υπολογίσει
ακριβώς πόσα ξύλα θα χρειαστεί, και αν κρίνω από το πάχος, διάλεξε τα
κατάλληλα για να ζεσταθεί. "Είναι έμπειρος."  
"Πότε έφυγε;"  
"Δεν νομίζω να ήταν παραπάνω από δύο μέρες πριν."  
"Πολύ είναι."  
"Και πάλι καλά να λες. Αυτός εδώ είναι έμπειρος, ξέρει τι κάνει. Ήξερε για
παράδειγμα ότι δεν θα είχε και κάποιο νόημα να κρύψει τα κάρβουνα εδώ."  
"Μήπως αφήνει ίχνη επίτηδες; Πολύ ύποπτο όλο αυτό."  
"Πολύ πιθανόν, αλλά δεν έχουμε τι να κάνουμε, και τα ίχνη μας οδήγησαν ήδη
αρκετά κοντά. Χωρίς αυτά δεν θα είχαμε ούτε ελπίδα να τον βρούμε."  
"Αν ήξερα τη φασαρία και τον καιρό, δεν υπήρχε περίπτωση να ασχοληθώ με την
πάρτη του."  
"Ναι, αλλά η αμοιβή είναι πολύ μεγάλη για περιθώρια σκέψης." Ο βάρβαρος
έφτυσε.  
"Ποτέ δεν είναι αργά για να φύγεις. Όπως το βλέπω εγώ, κυνηγάμε απλώς έναν
ακόμα εγκληματία. Τίποτα το ιδιαίτερο. Λοιπόν, αν βρεις κάτι άλλο πες μου.
Κάτσε μια ωρίτσα μπας και στεγνώσουμε λίγο και συνεχίζουμε μετά."  
Οι δυο τους γύρισαν στη φωτιά και άρχισαν να μασουλάνε κρέας από το χθεσινό
ελάφι.  
"Περισσεύει καμιά μπουκιά και για μένα;" Ακούστηκε μια φωνή από πάνω τους. Ο
βάρβαρος τινάχτηκε πάνω ετοιμοπόλεμος και πέταξε το τσεκούρι του στη μεριά της
φωνής. Ο στριφογυριστός ήχος του όπλου αντήχησε στα τοιχώματα της σπηλιάς και
σταμάτησε με ένα γδούπο. Με μια φωνή, η μάγισσα δημιούργησε στο σημείο που
ακούστηκε η φωνή μια εκτυφλωτική λάμψη: Και τότε φάνηκε αυτός που μίλησε. Ήταν
ο Meegar Lurok, o πασίγνωστος πλέον δολοφόνος που είχε αναστατώσει την
περιοχή. Στο χέρι του κρατούσε το τσεκούρι του βάρβαρου και είχε κουρνιάσει σε
έναν σταλακτίτη. "Καλώς σας βρήκα, υποθέτω!"  
Ο Talgrad έβρισε και τράβηξε το σπαθί του, αλλά η μάγισσα τον σταμάτησε με μια
κίνηση. Τα βιολετιά μάτια του Meegar έλαμπαν στο μαγικό φως, διψώντας για
αίμα, σαν να παρακαλούσε να του επιτεθούν, σαν να έψαχνε μια αφορμή για να
αρχίσει να σκοτώνει. Όμως, μπορούσε να τους είχε επιτεθεί πριν τους
προειδοποιήσει, όπως ήταν η συνηθισμένη του τακτική.  
"Τι θες εδώ;" Τον ρώτησε η Verfolth.  
"Θα μπορούσα να αντιστρέψω την ερώτηση, στο βαθμό που εγώ ήρθα εδώ πρώτος,"
είπε χαιρέκακα "Αλλά δεν με νοιάζει. Σαν το σπίτι σας. Για άλλο λόγο σας
θέλω."  
"Αν νομίζεις ότι θα..." Γρύλισε ο βάρβαρος, αλλά η μάγισσα τον σταμάτησε.  
"Συνέχισε"  
"Είστε οι πρώτοι που μπόρεσαν να βρουν αυτή τη σπηλιά. Αυτό από μόνο του είναι
ένα κατόρθωμα, ωστόσο φαντάζομαι δεν εξαντλούνται εκεί οι ικανότητες σας. Με
λίγα λόγια, είστε καλοί και θέλω τη βοήθειά σας."  
Ο Talgrad έφτυσε κάτω.  
"Ναι, καταλαβαίνω, και ούτε εγώ έχω όρεξη να βλέπω τη φάτσα σου περισσότερο
απόσο χρειάζεται. Δηλαδή, για να σου κόψω τα αυτιά να τα κρεμάσω στον τοίχο με
τα τρόπαια." Ο πολεμιστής γρύλισε. "Αλλά όχι τώρα. Υπάρχει ένα πρόβλημα."  
"Τι;"  
Ένα linnorm έχει έρθει στην περιοχή. Είδα τα θύματά του και τα τσακισμένα
δέντρα: αργά ή γρήγορα, θα έρθει νότια."  
"Linnorm;" ρώτησε έκπληκτη η μάγισσα.  
"Ναι..."  
"Και από πότε άρχισαν να σε νοιάζουν τα linnorm και οι καταστροφές που
προκαλούν;" γρύλισε ο βάρβαρος ασυγκίνητος. "Τόσο το καλύτερο για σένα, θα
είναι πολύ εύκολο να λεηλατήσεις ότι αφήνει πίσω του."  
"Ναι, αλλά δεν θα το χω σκοτώσει εγώ." Ψιθύρισε ο δολοφόνος και προσγειώθηκε
όρθιος δίπλα του. Και ακόμα χειρότερα, ένα linnorm θέλει μια σπηλιά, και στην
περιοχή υπάρχει μόνο αυτή εδώ. Και δεν υπάρχει περίπτωση να του δώσω τη δική
μου. Δεν υπάρχει καμία περίπτωση!" Τα μάτια του έλαμπαν οργισμένα.  
"Δηλαδή τι;"  
"Δηλαδή, θα το σκοτώσουμε πριν έρθει εδώ. Απλά πράγματα."  
"Και εμείς..."  
"Αυτό το πράγμα θα αξίζει λεφτά. Τα μοιραζόμαστε οι τρεις μας, και μετά
τραβάει ο καθένας το δρόμο του."  
"Και μετά απλά μας προδίδεις."  
"Τότε πάρτε όλα τα λεφτά εσείς. Έτσι κι αλλιώς, εγώ δεν μπορώ να διεκδικήσω
την αμοιβή."  
"Εγώ έχω μάθει να ολοκληρώνω τις δουλειές που έχω αναλάβει" είπε ο Talgrad.  
"Μα θα σκοτώσεις τον ήρωα που εξολόθρευσε τη μεγαλύτερη απειλή της τούνδρας;
Τον φονιά του linnorm που τρομοκράτησε τα χωριά; Δεν μοιάζει και τόσο δίκαιο."  
"Αυτό δεν θα το ξέρει κανείς όμως." Γρύλισε ο βάρβαρος.  
Ο δολοφόνος τον κοίταξε για μερικές στιγμές. Και οι δυο τους ήταν ακίνητοι.  
"Το ξέρεις εσύ όμως." Είπε η μάγισσα. "Και το ξέρω εγώ. Αυτό αρκεί."  
"Σε κάνα δίμηνο, όμως, αυτός εδώ θα έχει σφάξει δέκα κυνηγούς."  
"Το linnorm θα έχει σφάξει περισσότερους όμως. Επίσης, σε ένα δίμηνο, εσύ
μπορεί να μην είσαι εδώ, εγώ μπορεί να μην είμαι εδώ, οπότε δεν έχει και τόσο
σημασία."  
"Θα σε βοηθήσουμε" Τον διέκοψε η μάγισσα. "Αλλά υπό όρους."  
Ο βάρβαρος κοίταξε μια τον ένα και μια την άλλη με ένα τσαντισμένο ύφος, αλλά
κούνησε το κεφάλι καταφατικά.  
"Υπέροχα!" Χαμογέλασε χαιρέκακα ο Meegar. "Λίγη συνεργασία και κατανόηση. Τόσο
πολλά ζητάω;"

