---
date: 2018-04-24
author: sfakias
---
# Virryldians and Varyas: Weal and Woe

Στο βραχώδες νησί του Lengoth, εγκαταστάθηκε το έτος 2428 ένα κλιμάκιο των
Gatewatch. "Κλιμάκιο" εννοώντας μια τριανταριά μάγους και άλλους τόσους
μαθητευόμενους υπηρέτες, οι οποίοι είχαν εγκατασταθεί σε έναν πύργο ανάμεσα
στα βράχια. Το βασικό τους καθήκον ήταν να εξασφαλίζουν ότι δεν θα γινόταν
κατάχρηση μαγείας που δημιουργούσε Πύλες σε άλλες διαστάσεις ή έφερνε
εξώκοσμους στην ευρύτερη περιοχή του Misty Sea.



Βέβαια, το καθήκον τους αυτό δεν ήταν τόσο απλό. Σε διάφορες χώρες, όπως στo
Whistor, τους έλεγαν να κοιτάζουν τη δουλειά τους, στο Βορρά αντιμετώπιζαν με
προκατάληψη την παρέμβασή τους, ενώ στο Karrokh συχνά όσοι πήγαιναν
εξαφανίζονταν μυστηριωδώς, ενώ άλλοι δολοφονούνταν. Και προφανώς, συχνά είχαν
να κάνουν με μαθητευόμενους μάγους που δεν μπορούσαν να ελέγξουν την δύναμή
τους, με αποτέλεσμα να καλούν πλάσματα τα οποία αμφισβητούσαν τις εντολές των
επικαλεστών τους και έσπερναν το θάνατο και τον τρόμο σε μεγάλες περιοχές.
Ακόμα χειρότερα, σε σπάνιες περιπτώσεις εμφανίζονταν Πύλες, οι οποίες ξέβραζαν
ολόκληρες ορδές από κάθε είδους δαίμονες στην υλική διάσταση μέχρι να
κλείσουν, συχνά με τεράστιες απώλειες και θυσίες.



Απέναντι σε αυτή την κατάσταση, οι μάγοι του Lengoth αποφάσισαν να
δημιουργήσουν έναν τρόπο με τον οποίο θα ήταν πολύ ευκολότερη η έγκαιρη εύρεση
τέτοιων περιστατικών. Στις περισσότερες περιπτώσεις, υπήρχε τεράστια διαφορά
ανάμεσα στο να μαθαίνουν εντός λίγων λεπτών για το περιστατικό και εντός
μερικών ωρών. Κάπως έτσι δημιούργησαν μια σειρά από ξακουστά μαγικά
κατασκευάσματα, γνωστά και ως Virryldias. Στο μέγεθος ενός σπουργιτιού,
φτιάχτηκαν εκατοντάδες από αυτά τα πλάσματα και διαχύθηκαν στις μεγάλες πόλεις
πέριξ του Misty Sea. Τα Virryldias είναι σε θέση να εντοπίζουν τις περιπτώσεις
όπου γίνεται κατάχρηση μαγείας επίκλησης. Φτιάχτηκαν ώστε να ταξιδεύουν
μονίμως στη Στύγα, το ποτάμι των ψυχών, και επομένως μπορούν να εντοπίσουν τις
περιπτώσεις που κάποιος πάει να ανοίξει το πέπλο ώστε να περάσει στην υλική
διάσταση.



Μια ακόμα ιδιότητα που δόθηκε στα Virryldians, είναι η δυνατότητα σε αριθμούς
των πέντε και άνω να δημιουργήσουν μια προσωρινή πύλη, η οποία μπορεί να
τηλεμεταφέρει άμεσα τους μάγους του Lengoth στο σημείο που βρίσκονται τα
Virryldians. Αυτή η ιδιότητα χρησιμοποιήθηκε συχνά για να μεταφέρει μάγους στα
σημεία που χρειαζόταν η παρέμβασή τους. Ωστόσο, η ικανότητα τους αυτή είχε και
απρόβλεπτες συνέπειες.  

Στο λιμάνι του Ol-Girrot το έτος 4105, μια ομάδα μάγων δοκίμαζαν μερικά
Virryldians να δουν το όριο των δυνατοτήτων τους. Δημιούργησαν μια μαγική Πύλη
και προσπάθησε να ενεργοποιούσουν τα Virryldians μέσα σε αυτή. Το αποτέλέσμα
ήταν μια τρύπα από το Shadow Plane στην υλική διάσταση: Σκιές, στοιχειά και
φαντάσματα γέμισαν τον τόπο και κυρίευσαν το σώμα και τις ψυχές των μάγων.
Ακολούθησε μια συμπλοκή με ξόρκια με όλους τους υπόλοιπους μάγους του νησιού
για να περιορίσουν τη ζημιά που είχε γίνει.  

Τα μαγικά αποτελέσματα και από τις δύο πλευρές ήταν πολύ δυνατά. Θύελες,
καταιγίδες από φωτιά, αστραπές και πολλά άλλα. Το λιμάνι του νησιού
καταστράφηκε ολοσχερώς, αλλά την επόμενη μέρα οι Gatewatch μπόρεσαν να
περιορίσουν τη ζημιά σε μια μικρή περιοχή και σταμάτησαν τη σύνδεση των δύο
διαστάσεων. Η περιοχή όμως αυτή παραμένει μη προσβάσιμη. Για την καταπολέμηση
παρόμοιων φαινομένων, οι Gatewatch δημιούργησαν άλλα κατασκευάσματα, παρόμοια
με τα Virryldians, τα Varyas. Αυτά έχουν μεγαλύτερη εμβέλεια και πεδίο
εντοπισμού, και μπορούν να εντοπίζονται πολύ πιο δύσκολα, ενώ μόνο με
συγκεκριμένα μαγικά αντικείμενα μπορεί κάποιος να τα ελέγξει, αντικείμενα τα
οποία ελέγχονται άμεσα από τους ίδιους τους δημιουργούς τους. Ο βασικός σκοπός
των Varyas είναι να εντοπίζουν τα Virryldians που είναι στον έλεγχο τρίτων ή
παρουσιάζουν ζημιές, προτού αυτά χρησιμοποιηθούν με οποιονδήποτε τρόπο που
αντιτίθεται στο λόγο δημιουργίας τους.

