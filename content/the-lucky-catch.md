---
date: 2022-01-20
author: sfakias
---
# The Lucky Catch

Ήταν ένα κρύο πρωινό στο Nerden. Η θάλασσα ήταν παραδόξως ήρεμη. Οι
περισσότεροι ψαράδες είχαν γυρίσει ήδη, και η βάρκα του Kedd και της κόρης του
Erhild ήταν από τις τελευταίες. Είχαν πάει σκοπίμως στα ανοιχτά, θέλοντας να
αποφύγουν τις υπόλοιπες βάρκες που συνωστίζονταν προσπαθώντας να πιάσουν κάτι
στα ρηχά, πολλές φορές μάταια. Το Last Harvest και το Livdash έφτανε στο τέλος
του, ακόμα και στο νότιο Korhond, και οι ντόπιοι έτρεχαν να μαζέψουν ότι
μπορούσαν προτού φτάσουν τα χιόνια και εδώ.

Ωστόσο, καθώς πλησίαζαν προς τη στεριά, διαπίστωσαν πως κάτι δεν πήγαινε
καλά. Ο Kedd έβαλε το αυτί του δίπλα στο νερό και αφουγκράστηκε. Η θάλασσα
έφερνε ουρλιαχτά και τρόμο από την ακτή. Είδε μια βάρκα άδεια και ακυβέρνητη
και αμέσως κατάλαβε πως κινδύνευαν. "Πάρε όπλα!" φώναξε στην κόρη του. Το
καΐκι έτριζε, και γρήγορα κατάλαβαν πως το νερό πάγωνε γύρω τους. Παγωμένες
διχαλωτές γραμμές εμφανίζονταν παντού γύρω τους, και έφταναν μέχρι τη στεριά.
Ο πάγος έμοιαζε να έχει μαύρες φλέβες που τον δημιουργούσαν και τον
προέκτειναν, παλλόμενες. Ισορρόπησαν πάνω στο σκαρί καθώς ακινητοποιήθηκε και
είδαν ότι τους πλησίαζαν γκρίζα πλάσματα με δόντια και νύχια, που έβγαιναν
άτριχα από τρύπες ανάμεσα στις μαύρες φλέβες.

Χωρίς να διστάσει, ο Kedd πέταξε ένα καμάκι στην κόρη του και άρπαξε ένα
τσεκούρι. Αυτή το άρπαξε χωρίς δισταγμό και κάρφωσε ένα αηδιαστικό τέρας που
είχε αρπάξει τη βάρκα. Έμοιαζε να έχει λέπια και ένα στόμα γεμάτο κοφτερά
δόντια. Τα μάτια του έμοιαζαν κενά. Η θάλασσα είχε γίνει μια παγωμένη πεδιάδα
και τα κύμματα κοφτερά αγκάθια. Η Erhild έσπασε με το καμάκι τον πάγο, για να
διαπιστώσει πως η τρύπα μέσα σε λίγες στιγμές ξαναπάγωσε.

"Ειναι μάταιο" Φώναξε.

"Μείνε στη βάρκα" Απάντησε ο Kedd. "Θα κρατήσουμε εδώ"

To ένα μετά το άλλο, τα πλάσματα έβγαιναν από τρύπες και πηδούσαν πάνω στη
βάρκα. Η Erhild κάρφωσε το πρώτο και κλότσησε ένα δεύτερο μέχρι να ξεκολλήσει
το καμάκι από το νεκρό σώμα που σπαρταρούσε. Ο Kedd έσπασε τα δόντια ενός και
έκοψε το λαιμό ενός τέταρτου, αλλά τα πλάσματα έμοιαζαν να μην έχουν τελειωμό.
Μια άλλη μορφή εμφανίστηκε, μεγαλύτερη, έμοιαζε με μια κάτασπρη παραμορφωμένη
γυναίκα με πλοκάμια.

"Ρίξε της!" Φώναξε ο Kedd, ανοίγοντας το κρανίο ενός κτήνους και πιτσιλώντας
γαλάζια μυαλά στη βάρκα.

Η Erhild ανέβηκε στην ακίνητη πλέον πλώρη της βάρκας και περίμενε ο Kedd να
αποσπάσει την προσοχή της πρησμένης μορφής, καθώς έριξε ένα τέρας νεκρό
ουρλιάζοντας. Τέντωσε το χέρι της πίσω και πέταξε το καμάκι, που τη βρήκε σε
ένα πλοκάμι. Η μορφή ούρλιαξε από τον πόνο, και ο θόρυβος ακούστηκε απόκοσμος
καθώς η ηχώ διέσχισε τον πάγο. Γρήγορα εμφανίστηκαν ρωγμές παντού και ο πάγος
άρχισε να θρυμματίζεται και να σπάει με την ταχύτητα που δημιουργήθηκε. Τα
κτήνη βούτηξαν μέσα στη θάλασσα.

"Μείνε πάνω! Φώναξε η Erhild στον Kedd, καθώς αυτός πήδηξε στη βάρκα μια
στιγμή προτού εξαφανιστεί ο πάγος κάτω από τα πόδια του.

Ο Kedd έπιασε λαχανιασμένος το σκοινί από το καμάκι και το έδεσε στη βάρκα.
"Δεν θα πάει μακριά αυτό το πράμα."

Το ουρλιαχτό ακούστηκε πιο απομακρυσμένα, μαζί με παφλασμούς. Η Erhild
χτύπησε με το κουπί ένα παγόβουνο για να το παραμερίσει, και γρήγορα βρέθηκαν
πάλι να πλέουν, με το σκοινί να τεντώνεται επικίνδυνα και να τους τραβάει.
"Κρατήσου!" Φώναξε ο Kedd.

Η βάρκα τράνταξε στιγμιαία και έμοιαζε να σέρνεται για λίγο στα κύματα, αλλά
έπειτα από λίγο το σκοινί χαλάρωσε. Η Erhild το τράβηξε με δύναμη, μέχρι που
μετά από λίγο ξεπρόβαλλε το καμάκι και ένα μεγάλο πλοκάμι, που περιστρεφόταν
μάταια και έστασε ένα μωβ υγρό.

"Τρώγεται αυτό τουλάχιστον;" Ρώτησε τον πατέρα της αηδιασμένη.

