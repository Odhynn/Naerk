---
date: 2022-12-27
author: sfakias
---
# The Reign of the Vile Septet: The Bloodline, part II

Ήδη την μεθεπόμενη μέρα από την πολιορκία του Lamerpad, έλαβε χώρα πολεμικό συμβούλιο για να αποφασιστεί η επόμενη κίνηση του Darrok. Σε αυτό συμμετείχαν μεταξύ άλλων η φύλαρχος Reina του Lamerpad, ο Ildish, ο οποίος είχε αναχθεί σε στρατηγό, ο Olken, απεσταλμένος του βασιλιά του Darrok και η Taira, Αρχιέρεια της Nahema. Ωστόσο, ο Olken είχε σκοτωθεί από δαίμονες στο δρόμο από το Ilykavann και είχε πάρει τη μορφή του ο μάγος Molroth από το Septet. Ως συνέπεια, οι δαίμονες ήξεραν κάθε κίνηση του Darrok.

Παρότι η Reina ήθελε να ενισχυθεί η άμυνα στο Lamerpad, η Taira ήταν πεισμένη πως οι δυνάμεις τους έπρεπε να αντεπιτεθούν, κυρήσσοντας ιερό πόλεμο στους δαίμονες του Pyrlon. Ο Molroth, στη μορφή του Olken, ενθάρρυνε αυτή την πρωτοβουλία, ενώ ο Ildish που ήταν διστακτικός αρχικά, κάλεσε τις δυνάμεις του στο Lamerpad αλλά δεν βιαζόταν να ακολουθήσει την Taira στο Bloodline.  

Οι περισσότεροι στρατιώτες θεωρούσαν αρχικά την αποστολή στο Bloodline αυτοκτονία. Η εκκλησία της Nahema όμως είχε τεράστια δύναμη στη χώρα και η ανταπόκριση του κόσμου ήταν αναπάντεχα μεγάλη, ιδιαίτερα έπειτα από τη διάδοση των νέων για την επίθεση στο Lamerpad. Πολύς κόσμος είχε χάσει συγγενείς του και διψούσε για εκδίκηση, ενώ η επιτυχημένη άμυνα του φρουρίου τους έδινε αισιοδοξία για τις επερχόμενες μάχες. Έτσι, μέσα σε ένα μήνα μαζεύτηκε και εξοπλίστηκε ένα τεράστιο εκστρατευτικό σώμα, που αποτελούταν από άπειρους χωρικούς κυρίως και κληρικούς, που εξοπλίστηκε και εκπαιδεύτηκε βιαστικά, χωρίς οργανωμένο σχέδιο.  

Ο ζήλος των πιστών όμως έμελλε να είναι ένας παράγοντας που ακόμα και οι δαίμονες δεν είχαν προβλέψει. Είχαν μαζευτεί μέσα σε λίγες βδομάδες περισσότεροι από εξήντα χιλιάδες, και αρκετοί από αυτούς είχαν εξοπλιστεί με καθαγιασμένο ατσάλι. Ιερείς είχαν μπει επικεφαλείς σε κάθε λόχο και μεραρχία και όταν έφτασαν στη Lamerpad, διαπίστωσαν πως δεν τους χωρούσε και πολλοί κατασκήνωσαν έξω, στην υγρή πεδιάδα. Το φαί ήταν περιορισμένο, επομένως το εκστρατευτικό σώμα αυτό γρήγορα συνέχισε προς το bloodline, με επικεφαλής την Taira.  

O Ildish κάλεσε ιππικό από το Ekteron, μέχρι και νάνους από την Talhad, αλλά δεν δέχτηκε να ακολουθήσει την Taira σε ένα τόσο παρακινδυνευμένο σχέδιο. Ενίσχυσε την άμυνα του Lamerpad και προσπάθησε να οργανώσει καραβάνια ανεφοδιασμού, που θα μπορούσαν να λύσουν το διαρκώς αυξανόμενο επισητιστικό και εξοπλιστικό πρόβλημα. Ο Molroth είχε ήδη μεταφέρει όλες αυτές τις πληροφορίες στο στρατόπεδο των δαιμόνων, όταν μια μέρα ήρθε ένας δεύτερος απεσταλμένος του βασιλιά και τότε μόνο έγινε σαφές πως ο Olken δεν ήταν αυτός που έμοιαζε. Ο Ildish προσπάθησε να τον πιάσει αλλά ο Molroth το έσκασε και άρχισε να πετάει προς την Olgizmar. Ο στρατηγός κάλεσε έναν πήγασο και άρχισε να τον κυνηγάει στον αέρα, όταν ένα βέλος βρήκε το μάγο στο πόδι και τον έκανε να χάσει την ισορροπία του. Το ξίφος του Ildish να τον αποτελειώσει με ένα χτύπημα σαν αστραπή. Ο εύστοχος τοξότης ήταν ο Kandir Leafwisperer, ένας τοξότης από το Μοναστήρι των Τεσσάρων Ανέμων, που είχε έρθει να υπερασπιστεί το οχυρό. Ανέβηκε στον πήγασο του Ildish και πέταξαν απεγνωσμένα προς το Bloodline, να προλάβουν το κακό.  

Ωστόσο, η ζημιά είχε ήδη γίνει: Το εκστρατευτικό σώμα βάδιζε σε μια παγίδα, που ήταν αδύνατον να διαφύγει. Ο Alzagur, ο αλχημιστής του Vile Septet έλιωσε τους πάγους έκατέρωθεν του Bloodline και νερό άρχισε πάλι να τρέχει, κόβοντας το διάδρομο και τους πιστούς στα δύο. To παγωμένο νερό δεν ήταν αρκετά βαθύ, αλλά είχε ένα κοκκινωπό χρώμα που δηλητηρίαζε όσους άγγιζε. Το προπορευόμενο σώμα βρέθηκε παγιδευμένο στα ανατολικά, ενώ από το νερό βγήκε η Erth'rach, η κυνηγός της Στύγας, μαζί με ένα λόχο από τετράποδους αμφίβιους δαίμονες που έτρεχαν και έσφαζαν όλους όσους είχαν δηλητηριαστεί από το νερό και αδυνατούσαν να αμυνθούν.

Οι ιερείς όμως δεν έμειναν άπραγοι: Μπόρεσαν με τη δική τους μαγεία να σταματήσουν την επέλαση του νερού και να οργανώσουν την αμυνά τους, όμως η οπισθοφυλακή τους ήταν ανίκανη πλέον να βοηθήσει.  Καθώς δεν μπορούσαν να γυρίσουν πίσω, συνέχισαν μπροστά, και στο δρόμο τους βρήκαν τις δυνάμεις του Knaridzna μαζί με του Thegmeden, παρατεταγμένες στους πρώτους λόφους της Olgizmar με το πλεονέκτημα του εδάφους. Δαίμονες κάθε πιθανού μεγέθους και μορφής, τοποθετημένοι σε στρατηγικές θέσεις.  

Όμως είχαν υποτιμήσει το ζήλο των πιστών και της Taira. Η δύναμη της Nahema έμοιαζε με ένα φώς στα λάβαρα και στις καρδιές τους που δεν μπορούσε να σβήσει από την Άβυσσο. Απλοί χωρικοί και στρατιώτες, όρμησαν πάνω στους δαίμονες με μία αυταπάρνηση που μόνο η πίστη στο σκοπό τους μπορούσε να τους δώσει. Αρχικά οι δαίμονες άρχισαν να τους πετούν φωτιά και αστραπές, γελώντας για την καταστροφή που προξενούσαν, αλλά όταν οι πιστοί τους έφτασαν άλλαξαν γνώμη. Ακόμα και έφηβοι με δόρατα ορμούσαν στις γραμμές των δαιμόνων και προξενούσαν τεράστιες απώλειες. Μέσα σε όλα αυτά, οι ιερείς καλούσαν θεϊκές ασπίδες που κάλυπταν από τα βλήματα ή τα έσβηναν στον αέρα, ενώ πολλοί σήκωναν τους τραυματίες με πανίσχυρα ξόρκια θεραπείας. Σύντομα το πλεονέκτημα εδάφους των δαιμόνων εκμηδενίστηκε σε μια τεράστια μάχη σώμα με σώμα, στην οποία οι δαίμονες είχαν τεράστιες απώλειες.  

Σύντομα όμως οι πιστοί κουράστηκαν, μετά από μια δύσκολη διαδρομή και μια ακόμα δυσκολότερη ανάβαση. Τότε ήταν που η Erth'rach με τα θηρία της έφτασε τις γραμμές των Πιστών που είχαν μείνει στην παραλία και άρχισε να τους πλευροκοπά σαν τανάλια. Οι περισσότεροι ιερείς είχαν πάει στο μέτωπο, με αποτέλεσμα όσοι ήταν πίσω να είναι ευάλωτοι. Η παραλία βάφτηκε κατακόκκινη από το αίμα, καθώς τα κτήνη ακρωτηρίαζαν και βασάνιζαν τραυματίες, νεκρούς και ζωντανούς χωρίς διάκριση.

Τότε ήταν που εμφανίστηκε στη μάχη, στο πιο κρίσιμο σημείο της, η Mir'girra, η στρατηγός της Αβύσσου, με ενισχύσεις. Ιπτάμενα κτήνη έπεσαν πάνω στους ιερείς, και πάνοπλοι δαιμονικοί στρατιώτες συμπλήρωσαν τα κενά στην άμυνα των λόφων. Τα ξόρκια των ιερέων είχαν σχεδόν τελειώσει, και η Mir'girra έσφαξε την Taira, που ήταν εγκλωβισμένη σε μάχη με τη σωματοφυλακή του Knaridzna. Σύντομα, δαίμονες είχαν περικυκλώσει τους πιστούς από κάθε πιθανή μεριά και τους αποδεκάτιζαν.

Ο Ildish με τον Kandir έφτασαν πολύ αργοπορημένα. Χιλιάδες πολεμιστές ήταν νεκροί, και η πιθανότητα να σπάσει ο δαιμονικός κλοιός στους λόφους έμοιαζε ανύπαρκτη. Άρχισαν να σκοτώνουν τα τέρατα της Στύγας και σύντομα δημιουργήθηκε μία δίοδος διαφυγής προς τα πίσω. Οι λιγοστοί επιζήσαντες άρχισαν να οπισθοχωρούν, όμως η αντεπίθεση των δαιμόνων ήταν σφοδρή. Μόλις ο Kandir, με μια εύστοχη βολή, σκότωσε την Erth'rach, οι δυνάμεις της έμοιαζαν να αποδιοργανώνονται στιγμιαία. Με νύχια και με δόντια, κατάφεραν να οργανώσουν μια άμυνα στο στενότερο σημείο του Bloodline και όσοι μπορούσαν να τρέξουν, έφυγαν, πολλοί αφήνοντας πίσω συμπολεμιστές τους, με δαίμονες από πάνω τους να τους βασανίζουν σαδιστικά. Δεν ήταν λίγοι οι ιερείς που έμειναν πίσω να προστατέψουν τους τραυματίες, στο δόγμα της Nahema, με αποτέλεσμα να θυσιαστούν και οι ίδιοι.

Οι δαίμονες άρχισαν να προχωρούν προς το Bloodline, όταν οι ουρανοί άνοιξαν και εμφανίστηκαν δύο πελώριες αγγελικές μορφές. oι Golden Emissaries La-Vermenel και  Nalsar. Ο Nalshar είχε ακούσει την τελευταία θρηνητική κραυγή της Taira και είχε έρθει από το Golden Palace, φέρνοντας μαζί του και τον La-Vermenel από το Fortress of the Just. Οι δυο τους κράτησαν το πέρασμα, πολεμώντας όλα τα κτήνη που έρχονταν και σκοτώνοντάς τα με τα λαμπερά τους ξίφη και τη θεϊκή τους μαγεία. Η παρουσία τους τύφλωνε όποιον ήταν κοντά και με την παρέμβασή τους οι επιζήσαντες της μάχης πέρασαν με ασφάλεια το Bloodline και γύρισαν στη Lamerpad.  

H παρέμβαση αυτή όμως δεν ήταν χωρίς κόστος. Περικυκλωμένος από τεράστιους δαίμονες, ο La-Vermenel έπεσε κάτω και ο Thegmeden τον τύλιξε με αγκαθωτά δίχτυα που είχαν πανίσχυρο δηληρήριο. Την χαριστική βολή την έριξε ο Knaridzna, με τον Nalshar ανίκανο να βοηθήσει, καθώς και αυτός πολεμούσε τους φρουρούς της Mir'girra. Ο θάνατος του αρχάγγελου έγινε μια τεράστια έκρηξη που έστειλε τον Nalshar πίσω στα ουράνια βασίλεια, εξαύλωσε τους περισσότερους δαίμονες και έλιωσε τους πάγους του Bloodline, στέλνοντας την λεπτή λωρίδα γης κάτω από τη θάλασσα, και αποκόπτοντας οριστικά την Olgizmar από το Darrok. Νερό κάλυψε όλο το πεδίο της μάχης και έστειλε τους νεκρούς κάτω από τα κύμματα, που είχαν γίνει κατακόκκινα. Κανείς έκτοτε δεν τόλμησε να πλησιάσει αυτό το σημείο, για πολλές δεκαετίες.

