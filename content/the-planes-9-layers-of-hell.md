---
date: 2017-09-20
author: sfakias
---
# The Planes: 9 Layers of Hell

Η ιεραρχική δομή που είχε ο Sergonial στο μυαλό του, όταν έφυγε από την
υπηρεσία του Yerastu, δεν μπορούσε παρά να εφαρμοστεί και στη χωροταξική
διαρύθμιση της κόλασης, καθώς δημιουργήθηκε και εξελίχθηκε. Δημιουργήθηκαν
εννιά σφαιρικοί φλοιοί λοιπόν στη διάσταση, ο ένας μέσα στον άλλο, καθένας από
αυτούς για διαφορετικό σκοπό και χρήση. Οι φλοιοί αυτοί κινούνται γύρω από το
κέντρο της κόλασης, με τον καθένα από αυτούς να διαγράφει τη δική του πορεία.
Κάθε φλοιός έχει τρία με εφτά μίλια πάχος και μεταξύ τους απέχουν από ένα
μέχρι και εκατό σαράντα μίλια. Από έξω προς τα μέσα, αυτοί είναι:



####  Ι. Cocitus, the Plunge.

O Cocitus είναι στην πραγματικότητα ένας καταρράκτης που ξεβράζει το νερό της
Styx στην κόλαση, και καταλήγει σε λιμνάζοντα νερά, ποταμάκια και τάφρους με
σκοτεινές αποχρώσεις. Από εδώ η κόλαση επικοινωνεί με τις άλλες διαστάσεις,
και έρχονται οι ψυχές. Οι ψυχές εδώ διαλέγονται ανάλογα με την πίστη τους στο
Sergonial και τους όρκους τους, ή τιμωρούνται για τις πράξεις τους. Στα νερά
βρίσκονται πάρα πολλοί αμφίβιοι και υδρόβιοι φρουροι ποικίλων μεγεθών και
σχημάτων, που αποτελούν μια πρώτη γεύση της κόλασης. Οι κραυγές των ψυχών
δημιουργούν τεράστιο θόρυβο στα νερά, και οι επιθέσεις των διαβόλων απλώς τον
ενισχύουν.

O Άρχοντας Dagon κυβερνάει αυτό το μέρος, ο οποίος έχει δύο μορφές: μία ενός
ψαράνθρωπου και μία ενός τεράστιου σατανικού χταποδιού. Ο Dagon έχει πολύ κακή
φήμη εντός της κόλασης και είναι σχετικά απομονωμένος, κυρίως επειδή ήταν
φίλος του Raptazeal, και επειδή θεωρείται από πολλούς ότι έχει παρόμοιες
βλέψεις απόκτησης εξουσίας.  


####  ΙΙ. Malfeus, the Fortress.

Το τεράστιο φρούριο και τείχος του Malfeus αποτελεί την κύρια γραμμή άμυνας
της Κόλασης ενάντια σε εξωτερικές απειλές. Περιλαμβάνει ένα ιδιαίτερα χοντρό
και ψηλό τείχος, αμέτρητες φυσικές και μαγικές παγίδες σε κάθε πιθανό σημείο,
άπειρους σκοπούς και έναν τεράστιο στρατό στους ενδιάμεσους πύργους που είναι
πανέτοιμοι ανά πάσα στιγμή να ανταποκριθούν σε κάθε πιθανή απειλή. Τα
οχυρωματικά έργα ενισχύονται διαρκώς με πρώτες ύλες από το Pyroclasm, και
έπειτα από τόσες χιλιετίες το φρούριο έχει γίνει κυριολεκτικά απόρθητο. Οι
ψυχές που έχουν διαλεχθεί ή καταδικαστεί να μείνουν στην κόλαση περνούν από
εδώ. To φρούριο έιναι ένα ιδιαίτερα ήσυχο μέρος, καθώς λειτουργεί με πολύ
αυστηρούς στρατιωτικούς νόμους, παρόλο που επιλέγεται συχνά ως σημείο
συνάντησης μεταξύ των διαβόλων.

Ο τωρινός άρχοντας είναι ο Bolas, ένα Fiendfolk. Είναι θνητός και ο νεαρότερος
από τους εννιά, αλλά ιδιαίτερα πιστός και ικανός, καθώς πηγαίνει συχνά, ως
θνητός, στην υλική διάσταση για διάφορες δουλειές. O Bolas αντικατέστησε
πρόσφατα τον προηγούμενο άρχοντα, τον φιλόδοξο Raptazeal, έπειτα από μια
αποτυχημένη απόπειρα του τελευταίου για πραξικόπημα το έτος 4467. Ο Raptazeal
είχε κλείσει όλες τις πύλες του Malfeus και απειλούσε ότι θα εμπόδιζε όλη τη
κυκλοφορία ψυχών από και προς το Cocitus, και ότι θα έφτιαχνε ένα προσωπικό
στρατό για να καθαιρέσει το Sergonial. Έπειτα από μια σχετικά σύντομη
μονομαχία, πέθανε μαρτυρικά. Το κρανίο του εκτίθεται σήμερα στο παλάτι του
Sergonial.



####  ΙΙΙ. Catharos, the Pit.

Το πιο αποκρουστικό και σιχαμερό μέρος της κόλασης βρίσκεται εδώ. O Catharos
αποτελείται από άπειρες τρύπες, θάλαμους, φυλακές, σπηλιές και χάσματα, που
έχουν όλα φτιαχτεί για ένα σκοπό: Tην τιμωρία των ψυχών που απαρνήθηκαν τον
Sergonial, τον πρόδωσαν ή αθέτησαν τους όρους της συμφωνίας που είχαν κάνει με
κάποιο διάβολο. Σε κάθε περίπτωση, ο άρχοντας Veiroch και οι Painbringers
έχουν τελειοποιήσει κάθε πιθανή μορφή βασανιστηρίου και φυλάκισης, και το
μέρος έχουν μάθει να το φοβούνται και να το αποφεύγουν σχεδόν όλοι. Εδώ
δημιουργούνται συχνά μερικές από τις κατώτερες μορφές διαβόλων, από παλιές
ψυχές που έχουν εξαντλήσει τα όρια του βασανιστηρίου τους και πρέπει να
μετουσιωθούν σε κάτι πιο πρακτικό και χρήσιμο, συχνά με σκοπό τη φύλαξη και το
βασανισμό των υπολοίπων ψυχών.  


####  IV. Yith, the Oblivion.

Ολόκληρο το Yith είναι, σύμφωνα με πολλούς, μια ψευδαίσθηση. Ένα συνονθύλευμα
φόβου, μίσους, αβεβαιότητας και τρέλας, το οποίο μετουσιώνεται έτσι ώστε να
ταιριάξει τους μεγαλύτερους φόβους του κάθε επισκέπτη. Το Yith προορίζεται για
την τιμωρία των διαβόλων και των προδοτών από τους πιστούς του Sergonial, και
υπάρχει για να δείχνει ότι κανείς δεν είναι υπεράνω τιμωρίας, ανεξαρτήτως
αξιώματος. Λίγα μέρη προκαλούν τόσο μεγάλο φόβο στους διαβόλους, και είναι από
τους βασικούς λόγους που η πλειοψηφία των διαβόλων είναι τόσο πιστοί και
υπάκουοι. Ο άρχοντας του μέρους είναι άγνωστος και άφαντος, αλλά οι λίγοι που
γνωρίζουν λένε πως είναι ένας αρχέγονος εφιάλτης από την τελευταία περίοδο του
Primordial War. Όσοι αναφέρονται σε αυτόν, τον ονομάζουν Yith, και λένε ότι
έχει στενή σχέση με το Dreamworld, ενώ υπάρχουν δίαυλοι επικοινωνίας με αυτό
σε διάφορα σημεία του Yith.



####  V. Typhon, the Eternal Storm.

Το μέρος εδώ είναι επίπεδο, με λίγους ανεμοδαρμένους λόφους και διαρκής
κακοκαιρία. Ανέμοι, τυφώνες, κυκλώνες και καταιγίδες διαρκώς λαμβάνουν χώρα.
Στην αρχή είχε λίγους κάτοικους, κυρίως άγρια θηρία, αλλά ήταν προορισμένο να
μην μείνει άδειο για πολύ. Ο ερχομός της αρχόντισσας Glacya αποτέλεσε πόλο
έλξης σε πολλές Ερινύες, Nemesis και Shadow devils. Η Glacya ήταν η πρώτη
ερινύα, η οποία κάποτε ήταν άγγελος του Sigard και αποφάσισε να αλλάξοπιστήσει
όταν ένας μάγος που την κάλεσε στην υλική διάσταση της ζήτησε να σκοτώσει όλο
τον πληθυσμό ενός χωριού στο Darrok για να περιορίσει μια μεταδοτική ασθένεια.
Η Glacya από τότε κατέληξε στην Κόλαση και έγινε από τους πιο πιστούς και
δυνατούς ακόλουθους του Sergonial, και οι περισσότεροι διάβολοι την φοβούνται
και την αποφεύγουν.



####  VI. Pyroclasm, the Burning Fields.

Τα ηφαίστεια, η λάβα και φωτιές αποτελούν μόνιμο θέαμα στο Pyroclasm. Καμμένη
γη, θειάφι, καπνός και κάρβουνο είναι το μεγαλύτερο κομμάτι του μέρους, καθώς
και μεταλλωρύχοι που σκάβουν για πετρώματα, σίδερο και πολύτιμους λίθους. Ο
πανίσχυρος άρχοντας Geyron, ένας πελώριος φτερωτός διάβολος, είναι ιδιαίτερα
επιεικής στους διάβολους επισκέπτες της περιοχής. Αυτό σημαίνει ότι συχνά
έρχονται εδώ διάβολοι όλων των ειδών για εξάσκηση, συναλλαγές, μάχες ή
ξεκαθάρισμα λογαριασμών. Ο Geyron έχει ορίσει πως ότι συμβαίνει στα Burning
Fields θα μένει στα Burning Fields, και η επιθυμία του έχει γίνει σεβαστή λόγω
της δύναμής του, αλλά και επειδή το μέρος βοηθάει στην αποσυμφόρυνση διαφόρων
εντάσεων. Φήμες που κάνουν λόγο για τη σύνδεση του μέρους με το τεταρτοκύκλιο
της Φωτιάς δεν έχουν επιβεβαιβαιωθεί, αν και για πολλούς αποτελεί κοινό
μυστικό.



####  VII. Atenn, the Halls of Trial.

Εδώ είναι το σημείο που φτάνουν οι ψυχές που ήταν πιστές και αποφασίζεται η
μοίρα τους, αφού δικαστούν και περάσουν κάποιες δοκιμασίες. Αν αποτύχουν και
κριθούν ένοχες για συγκεκριμένες πράξεις, καταλήγουν στο Pit. Αλλιώς,
διαλέγονται για υπηρεσία, και γίνονται διάβολοι πολεμιστές, γραφείς, μάγοι, ή
οτιδήποτε άλλο, ανάλογα με τις δυνατότητες της ψυχής και τις ανάγκες που
υπάρχουν ανά περίοδο. Κάθε διαφορετική λειτουργεία σημαίνει αντίστοιχα και
εντελώς διαφορετική ιεραρχία και είδος διάβολου. Αρχοντας του Atenn είναι ο
Kalgar, ένας αδίστακτος τύρρανος σε ατσάλινη πανοπλία από πάνω μέχρι κάτω, που
κραδαίνει ένα μαστίγιο με αλυσίδες και καρφιά.



####  VIII. Galthar, the Infinite Forges.

Εδώ έρχονται μεταλλεύματα και πρώτες ύλες από το Pyroclasm, τα οποία
επεξεργάζονται σε σιδηρουργεία και φούρνους, για να φτιαχτούν όπλα, πανοπλίες
και διάφορα μαγικά αντικείμενα, εξοπλισμοί, αμυντικές συσκευές και χρηστικά
είδη. Συχνά κατά τη δημιουργία των πιο ισχυρών από αυτά, χρησιμοποιούνται
ψυχές που έχουν καταδικαστεί, που απορροφούνται από τα αντικείμενα κατά τη
δημιουργία τους. Αυτό περιστασιακά οδηγεί σε αντικείμενα τα οποία έχουν τη
δική τους συνείδηση και προσωπικότητα, και επικοινωνούν με τον κάτοχό τους. Σε
πολλά σημεία απαντώνται Πύλες προς άλλες διαστάσεις, που κάνουν πιο εύκολο το
εμπόριο όλων των παραγόμενων αγαθών και τη μεταφορά των πρώτων υλών.

Το Galthar κυβερνάει Ο άρχοντας Mammon, o οποίος είναι ένας υπερτροφικός
διάβολος, γραφέας και γραφειοκράτης. Οι περισσότεροι από τους υπόλοιπους
άρχοντες έχουν την τάση να τον υποτιμούν, όμως παρά την φαινομενική του
νωθρότητα έχει τεράστια δύναμη και πολιτική εξουσία στα χέρια του, καθώς όλα
τα νομίσματα και οι συναλλαγές της Κόλασης περνούν από τα χέρια του, άμεσα ή
έμμεσα.



####  IX. Avernus, the Devil City.

Σε αντίθεση με τους υπόλοιπους φλοιούς, ο Avernus είναι μια πανέμορφη πόλη. Τα
κτήριά της είναι πελώρια και λεπτεπίλεπτα, με γέφυρες, ράμπες και φτάνουν σε
δυσθεώρητα ύψη, ενώ τα περισσότερα παρουσιάζουν μοναδική αρχιτεκτονική και
νοοτροπία. Οι δρόμοι είναι πεντακάθαροι και καλοδιατηρημένοι, ενώ οι κάτοικοι
ιδιαίτερα νομοταγείς. Η πόλη αυτή αποτελεί, για πολλούς, το όνειρο που έχει ο
Sergonial για την υλική διάσταση: Ένα πανέμορφο μέρος που όλα δουλεύουν ρολόι.
Εδώ βρίσκονται οι πιο εκλεκτοί και πιστοί υπηρέτες του, καθώς και αρκετοί
θνητοί που είτε ανήκουν στους Kenorex είτε εκτελούν κάποια συγκεκριμένη
λειτουργία.

Στο κέντρο βρίσκεται το μεγαλόπρεπο παλάτι του Sergonial. Είναι φρουρούμενο με
τα πλέον αυστηρά μέτρα προστασίας και είναι το μεγαλύτερο και ψηλότερο κτήριο
στην πόλη, γεμάτο σκαλιστά αγάλματα, τοιχογραφίες και πολύτιμους λίθους. Εδώ
κυβερνάει ο Sergonial και λαμβάνουν χώρα περιστασιακά τα συμβούλια των Εννιά
Αρχόντων, όταν προκύπτει κάποιο σημαντικό ζήτημα.

