---
title: "Korhond: the untamed North."
date: 2017-06-25
author: sfakias
---

Η ιστορία του Korhond χάνεται στους αιώνες πριν τις πρώτες πόλεις και την
ανάπτυξη του εμπορίου. Οι ρίζες του χάνονται στους πρώτους ανθρώπους, έξι και
χιλιετίες πριν. Ο Βορράς αποτέλεσε στα αρχαία χρόνια μέρος συνεύρεσης πολλών
φυλών, που αιματοκυλίστηκαν για εδαφικές διεκδικήσεις και πρόσβαση σε κυνήγι,
ενώ αργότερα, για λόγους τιμής, βεντέτας και εκδίκησης. Όταν ήρθαν ορκ από τα
ανατολικά, και άρχισαν να επεκτείνονται στην περιοχή, οι συγκρούσεις έγιναν
ακόμα πιο σφοδρές. Οι ορκ και οι άνθρωποι που επιβίωσαν ήταν είτε οι πιο
σκληραγωγημένοι και ανθεκτικοί σε κακουχίες, είτε όσοι κρύβονταν σε βουνά,
σπηλιές και παγετώνες, είτε όσοι μπόρεσαν να κρατούν συμμαχίες και να τις
αξιοποιούν σε περίπτωση εισβολής.



Οι πρώτες φυλές εγκαταστάθηκαν έπειτα από πολλές κακουχίες στους πρόποδες των
Hlafentar, καθώς και στα δάση του σημερινού Fervolosh. Ο βορράς των αρχαίων
χρόνων είχε άπειρους κινδύνους. Από τη μία τα γκόμπλιν και τα χομπγκόμπλιν,
που βρίσκονταν ήδη στα Hlafentar και στα δαση και έκαναν διαρκείς επιδρομές
στους υπόλοιπους, χωρίς καμία διάθεση για να μοιραστούν τις περιοχές τους με
άλλους. Από την άλλη, άγρια θηρία, τα οποία εξακολουθούν να σπέρνουν τρόμο στο
βορρά. Η επικινδυνότητα τόσο των θηρευτών, όσο και πολλών χορτοφάγων ζώων δεν
δημιουργεί κανένα σημείο στο Korhond στο οποίο θα μπορούσε κάποιος να νιώθει
ασφαλής. Οι ομάδες που κυνηγούσαν κάποια από αυτά από ανάγκη απαρτίζονταν από
άτομα που δεν άνηκαν πάντα στην ίδια φυλή. Και τέλος, υπήρχαν οι γίγαντες, που
είχαν οικισμούς και φρούρια πάνω στα βουνά και μπορούσαν να σκορπίσουν στο
πέρασμά τους ολόκληρους στρατούς από τους πιο γενναίους πολεμιστές.  

Οι ίδιοι οι εχθροί τους έδειξαν στους Βόρειους με ποιους μπορούσαν να
συμμαχήσουν. Οι κοινοί κίνδυνοι που αντιμετώπιζαν μπόρεσαν να δημιουργήσουν
σχέσεις εκτίμησης και εμπιστοσύνης μεταξύ τους, πολλές φορές και λόγω
αναγκαιότητας, μια αναγκαιότητα που έγινε εν τέλει συνήθεια. Ωστόσο, για να
μπορέσει να εδραιωθεί μια πιο μόνιμη κατάσταση, χρειάστηκε μια καταλυτική
παρέμβαση, που θα μπορούσε να περιορίσει αισθητά τις ανελέητες συμπλοκές και
μάχες, που είχαν βάψει κόκκινο το χιόνι του Βορρά.  

Και ο παράγοντας αυτός δεν ήταν άλλος από τις Πράξεις. Πλάσματα της φύσης, οι
ισχυρότεροι υπηρέτες της Malahir, οι πράξεις μπορεί αφενός να είχαν πολλές
διαφωνίες μεταξύ τους, αλλά είχαν ως απώτερο στόχο όλες μαζί την δημιουργία
μιας αρμονίας του φυσικού κόσμου και όσων τον σέβονταν. Οι πράξεις έμειναν
ιδιαίτερα εντυπωσιασμένες από τη γενναιότητα, την αντοχή και το ήθος των
Βορρείων, επομένως επικέντρωσαν σε μεγάλο βαθμό τις προσπάθειές τους να
υπάρξει ισορροπία. Ταυτόχρονα, αυτό έγινε εφικτό με τη συνεισφορά αρκετών
σαμάνων, δρυίδων και ιερέων της φύσης, που είχαν δύναμη σε κάθε φυλή και
μπορούσαν να συνεννοηθούν πολύ εύκολα με άλλους, ακόμα και αν ήταν υπηρέτες
άλλων Πράξεων. Στο Βορρά, παρόλο που δεν μπορούσε να υπάρξει συμφωνία,
μπορούσε να υπάρξει σεβασμός.  

Η κατάσταση που ανάγκασε τους Βόρειους στο να ενωθούν συνέβη όταν έπεσε μια
μεγάλη επιδημία στην περιοχή. Γνωστή και ως Feralga, ο Οδυρμός, η αρρώστια
αυτή μόλυνε το νερό και όποιος έπινε είχε σοβαρή πιθανότητα αρρωστήσει. Τα
συμπτώματα ήταν διαρκείς πόνοι στο στομάχι, και εμετοί, ενώ το αίμα του
θύματος μαύριζε και μολυνόταν. Η επιδημία αυτή οδήγησε όλους τους θεραπευτές
και χρήστες μαγείας να πηγαινοέρχονται από φυλή σε φυλή, με αποτέλεσμα να
ενισχύσει την επικοινωνία τους.  

Τα μετέπειτα χρόνια, καθώς πολλές φυλές ήταν αποδυναμωμένες, οι εισβολές των
γκόμπλιν στα ανατολικά έγιναν πολύ συχνό φαινόμενο. Ωστόσο, οι Βόρειοι, μετά
από μερικές ήττες, άρχισαν να συνεργάζονται, πολλές φυλές μαζί, έτσι ώστε να
περιορίσουν την δύναμη των γκόμπλιν. Τρία χρόνια μετά, τα γκόμπλιν
περιορίστηκαν στο ακρωτήρι του Jargad, ενώ ταυτόχρονα όσοι συμμάχησαν έφτιαξαν
το Πέτρινο Σπίτι. Ήταν η πρώτη πέτρινη κατοικία στο βορρά, έπειτα από τα
τεχνουργήματα των γιγάντων, και σηματοδότησε μια περίοδο στην οποία οι
καθημερινές σφαγές είχαν σταματήσει, ενώ ταυτόχρονα η εγκατάσταση πολλών φυλών
σε μόνιμες κατοικίες είχε οριστικοποιηθεί.  

Όταν τέλειωσαν οι σοβαρότατες προκλήσεις του Οδυρμού και των γκόμπλιν, οι
Βόρειοι βγήκαν πιο δυνατοί από ποτέ. Αυτό, σε συνδυασμό με τις πρόσφατες
συμμαχίες, οδήγησε στην δημιουργία και στην καθιέρωση του Vølrad, της μάχης
μέσω της οποίας μοιράζονται οι περιοχές στο Fervolosh.  

Στο Πέτρινο Σπίτι χαράκτηκαν πολλοί ρούνοι για τις Πράξεις και για παλιούς
ήρωες, αρκετοί από αυτούς με πανίσχυρα ξόρκια προστασίας, ενώ την πρώτη μέρα
του Perlon (Καλοκαιριού) μαζεύονται το θερινό ηλιοστάσιο κόσμος από όλες τις
φυλές που έχουν γραμμένο εκεί το όνομά τους, και γιορτάζει.Ταυτόχρονα
προστέθηκαν τα κατορθώματα που είχαν πραγματοποιήσει ανά τους αιώνες οι
νικητές του Vølrad, γνωστοί και ως Voldosh. Ακόμα και σε περιόδους που υπάρχει
ακόμα και ένοπλη σύγκρουση μεταξύ κάποιων από αυτές, οι πολεμιστές αφήνουν τα
όπλα κάτω και συμμετέχουν στις μαγικές τελετές, στις εκδηλώσεις μνήμης και
τιμής ηρώων, στα αθλήματα, και ακούν τις ιστορίες και τα τραγούδια από τα
παλιά ένδοξα κατορθώματα. Η δύναμη αυτής της μέρας κάθε χρόνο είναι τόσο
δυνατή, που μπορούν να συμβούν μοναδικά γεγονότα, που υπό άλλες συνθήκες θα
φάνταζαν απίστευτα.  

Αυτό σε καμία περίπτωση βέβαια δεν σημαίνει πως ο Βορράς είναι ένα φιλόξενο
μέρος πλέον. Οι κακουχίες, οι αντιξοότητες και οι συμπλοκές με κάθε λογής
δίποδους ή τετράποδους αντιπάλους είναι καθημερινές, και μόνο κάποιος που έχει
συνηθίσει μια τέτοια ζωή μπορεί να μείνει εκεί για πολύ. Πάντως, σε αντίθεση
με το Νότο, στο Βορρά ισχύει ένα γνωμικό: Ότι είσαι το κερδίζεις. Δε
γεννιέσαι, γίνεσαι.

