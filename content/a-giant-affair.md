---
title: "A Giant Affair"
date: 2019-01-22
author: sfakias
---

Οι γίγαντες προϋπήρχαν των ανθρώπων, και πολλοί πιστεύουν πως ανήκουν ανάμεσα
στις πρώτες φυλές που κατέκτησαν τη γραφή. Έφτιαξαν τη δική τους γλώσσα, των
γιγάντων, την οποία υιοθέτησαν με μικρές αλλαγές οι κάτοικοι του Thimvert, του
Korhond, του Belgosreim καθώς και της Bjåglant. Πολλοί τους χαρακτηρίζουν
βάρβαρους, αδυσσώπητους και αμείληκτους: Αυτό έχει να κάνει κυρίως με τη
συμμετοχή τους σε πολέμους κοντά στα Hoen και στα Paraselt, αλλά και με την
πρόσφατη επιδρομή του Dumspergrond στο νότιο Darrok.



Στην πραγματικότητα, οι γίγαντες τα παλιά χρόνια ήταν ένας πολύ ευγενής και
πολιτισμένος λαός. Έφτιαχναν τεράστια παλάτια και κάστρα από πέτρα και
μάρμαρο, δείγματα των οποίων υπάρχουν ακόμα και σήμερα σε διάφορα μέρη. Οι
μεγαλύτερες αυτοκρατορίες τους ήταν η Gadrunen, στα Hoen και στο βόρειο
Oventhart, η Rogvad στην Arbader, κατά μήκος των Ennis και η Lan'tui στο
Zelgerosh. Όσα από αυτά έχουν διατηρηθεί, είναι από μόνα τους έργα μοναδικής
αξίας και τεχνοτροπίας, ενώ οι διαστάσεις τους προκαλούν δέος, καθώς πολλοί
πύργοι ξεπηδάνε εκατοντάδες μέτρα από τη γη.



Οι γίγαντες διακρίνονται σε τρεις βασικές φατρίες: Τους γίγαντες της
Καταιγίδας, που προέρχονται από τη Gadrunen, τους κύκλωπες, από τη Rogvad, και
τους γίγαντες του Ήλιου, από τη Lan'tui. Όμως, οι αυτοκρατορίες τους ήταν
καταδικασμένες να πέσουν, για τρεις βασικούς λόγους. Δεν μπορούσαν να φτάσουν
τους αναπαραγωγικούς ρυθμούς των άλλων, μικρότερων φυλών, με αποτέλεσμα ακόμα
και μικρές πτώσεις στον πληθυσμό τους να απαιτούν χρόνια για να αναπληρωθούν,
ενώ συχνά αντιμετώπιζαν προβλήματα λόγω έλλειψης τροφής. Συχνά αυτό καταλήγει
σε διαρκής διάθεση για επεκτατικότητα σε πιο γόνιμες περιοχές, όμως εδώ
έμπαινε στη μέση το τρίτο τους μεγάλο μειονέκτημα: ήταν ιδιαίτερα εγωκεντρικοί
και περήφανοι, και τους ήταν ιδιαίτερα δύσκολο να ακολουθήσουν διαταγές και να
υποκύψουν σε ιεραρχικές δομές. Αυτός τελικά ήταν και ο βασικός παράγοντας που
οδήγησε σε πτώση τις αυτοκρατορίες τους.



Η κληρονομιά των γιγάντων, όμως, έχει επιβιώσει. Πάρα πολλοί αυτοεξόριστοι,
κατατρεγμένοι ή δραπέτες, πήγαν και έζησαν σε άλλες περιοχές, ενώ ακόμα και
σήμερα υπάρχουν πολλά φρούρια και αποικίες τους. Από τις τρεις αρχικές
κατηγορίες, δημιουργήθηκαν μέσα στις χιλιετίες και άλλες: Από τους γίγαντες
της Καταιγίδας, οι γίγαντες των Βουνών, των Πάγων και της Τούνδρας, σε ορεινές
και κρύες περιοχές. Από τους κύκλωπες, διάφορες φυλές, κάποιες από τις οποίες
μετανάστευσαν μέχρι το Caulnorr στην Allwick. Τέλος, από τους γίγαντες του
Ήλιου, δημιουργήθηκε η αίρεση των γιγάντων του Φεγγαριού και της Σκιάς, και
μετέπειτα από εξόριστους, οι γίγαντες της Φωτιάς και της Ερήμου. Προφανώς,
πλέον υπάρχουν πολλές δεκάδες υποκατηγορίες, ενώ σπάνια μπορεί κάποιος να
συναντήσει και μέλη των αρχικών φυλών, να θυμίζουν τα περασμένα τους μεγαλεία.

