---
date: 2019-07-09
author: sfakias
---
# War of the Titan: Εκστρατεία στο Νότιο Darrok

Εάν τα νέα της νεκρής Ralvia δεν ήταν από μόνα τους αρκετά για να
στρατολογήσουν τους γίγαντες των Tarhelm στο πλευρό του Dumsper, τότε η απειλή
που έθεσε σε όσους αρχηγούς δεν συμμετείχαν ήταν αρκετή. Χαρακτηριστικό
παράδειγμα είναι η περίπτωση του Orol, ενός σεβαστού σαμάνου, που τον
δολοφόνησαν εν ψυχρώ οι δικοί του πολεμιστές, που στρατεύθηκαν με τον Τιτάνα.
Και καθώς σταδιακά οι γίγαντες άρχισαν να μαζεύονται στο Strumeld, το
σιδερένιο φρούριο του γίγαντα, άρχιζε να κάνει τα πλάνα του για να επιτεθεί
στο νότιο Darrok.



Υπαρχηγό του ο τιτάνας όρισε τον Skalindrosh, έναν πελώριο γίγαντα ιερέα με
σκούρο δέρμα. Χρησιμοποιώντας μέταλλα που υπήρχαν σε αφθονία στο οχυρό, οι
γίγαντες της πέτρας έφτιαξαν πανοπλίες και όπλα, καθώς όλο και περισσότεροι
μαζεύονταν εκεί. Σύντομα, το μεγαλύτερο κομμάτι τους ήταν πλήρως εξοπλισμένο.
Κάποιες φυλές έφεραν και πελώρια ιπτάμενα πουλιά, τα οποία μπορούσαν να
κουβαλήσουν γίγαντες, ενώ τα εξόπλισαν με θήκες για να βάζουν ακόντια και
κοτρώνες. Τις υπόλοιπες φυλές τις ανέλαβαν ο Zlo'ttan, ένα Troll, και ο
Rupatask, ένας γίγαντας των λόφων. Από γίγαντες, τέλος, ενώθηκαν στο στράτευμα
δύο ακόμα φυλές: οι Fomorians, μια σαδιστική και κακάσχημη φυλή, που βγήκε
μετά από καιρό από τις βόρειες σπηλιές της υπό την αρχηγία της μάγισσας
Krellantre, και οι γίγαντες της γης, με καφετί σκληρό πετσί που μπορούσαν να
σκάβουν μέσα στην πέτρα.



O Dumsper όμως δεν έμεινε εκεί, και κάλεσε τα παιδιά του και τα εγγόνια του
από τα Τάρταρα. Στο κάλεσμά του πρώτος ανταποκρίθηκε ο γιος του ο Glirmik
Keelgrick, ένας υπερτροφικός και αηδιαστικός πολεμιστής. Από ένα υπόγειο
πέρασμα στη στύγα έφερε μια μικρή ομάδα από 'Ερεβη, τα οποία και
χρησιμοποιήθηκαν ως ανιχνευτές, κατάσκοποι και πληροφοριοδότες. Κάλεσε διάφορα
άλλα πλάσματα και τέρατα να τον ακολουθήσουν στη μάχη, μέχρι και τους
ασημένιους φρουρούς-κατασκευάσματα του Strumeld. Τέλος, απηύθηνε κάλεσμα και
στο ιερατείο του Amehan, για να τον βοηθήσει: και ήταν ένα ζευγάρι που
ανταποκρίθηκε στο κάλεσμά του: 'Eνας τρελός προφήτης, εν ονόματι Hossoth, που
είχε μαζί του δέκα Γίγαντες του Θανάτου, και μια ιέρεια του Disiklek, εν
ονόματι Dogirith-Shae.



Δεν πέρασε μεγάλο χρονικό διάστημα προτού ξεκινήσουν οι αψιμαχίες στα βουνά.
Όλοι οι stonefolk αναγκάστηκαν διωκόμενοι να καταφύγουν στα νότια, ενώ οι
γίγαντες έφτασαν μέχρι τα προάστια του Talhad, με πολλές συμπλοκές με τους
νάνους. Αρκετά ορεινά χωριά καταστράφηκαν, και σύντομα ο Dumsper ήταν έτοιμος
να κάνει την πρώτη σοβαρή του κίνηση: να επιτεθεί στο Northwind. Εκατοντάδες
γίγαντες υπό την αρχηγία του Skalindrosh κατέβηκαν από τα βουνά και
περικύκλωσαν την πόλη, αναγκάζοντας τους κατοίκους της να την εκκενώσουν άμεσα
και να φύγουν κακήν κακώς.



Μια απόπειρα του Band of Blood and Brimstone να εισβάλει στο Strumeld ήταν
ανεπιτυχής. Ωστόσο, με την προσοχή του Dumsper εκεί, ο vethian Salkor βρήκε
αφορμή να κλέψει το Moaning Diamond, που ήταν στην κατοχή του Dumspergrond. Ο
τιτάνας, ελεύθερος πλέον από τη μαγεία που τον είχε κλείσει εκεί μέσα, βγήκε
από το φρούριο, μάζεψε όλο το στρατό του και ξεκίνησε την εκστρατεία του, η
οποία αποτελούταν από τρία βασικά μέρη. Το πρώτο ήταν το κύριο κομμάτι του
στρατού του, που έστειλε να επιτεθεί στις πόλεις του Νότιου Darrok, το δεύτερο
ήταν η Dogirith, που άρχισε να ανοίγει μια Πύλη σε έναν κρατήρα στα δυτικά για
να καλέσει δαίμονες, και το τρίτο ήταν ο Hossoth, ο οποίος προσπάθησε με τους
γίγαντές του, που κουβαλούσαν χιλιάδες ψυχές, να τις χρησιμοποιήσει για να
πάρει υπό τον έλεγχό του έναν αδρανή πέτρινο κολοσσό που είχε φτιαχτεί τα
αρχαία χρόνια από το Rod of Stone and Steel.



Για την εισβολή στο νότιο Darrok, χώρισε το στρατό του σε πέντε τμήματα. Ο
Skalindrosh, επικεφαλής του πρώτου, συνέχισε να προελαύνει από το Northwind,
διαλύοντας αγρούς, ανοργάνωτο στρατό και χωρικούς στο πέρασμά του, μέχρι ο
Ildish Tetharym να τον σταματήσει, με μεγάλες απώλειες. Για κάθε γίγαντα
υπολογίζεται πως έχασαν τουλάχιστον τριάντα άνθρωποι και ξωτικά τη ζωή τους.
Τα εναπομείναντα κομμάτια του στρατού του Skalindrosh τράπηκαν σε φυγή πίσω
στα βουνά.



Το δεύτερο τμήμα επιτέθηκε κοντά στις εκβολές του ποταμού Dansor, αποτελούμενο
από αρκετούς γίγαντες υπό την αρχηγία του γίγαντα Bord, ενός από τους πιο
επιδέξιους ακροβολιστές. Οι περισσότεροι γίγαντες ήταν εφοδιασμένοι με άφθονες
πέτρες και ήταν δεινοί σκοπευτές, με αποτέλεσμα να ισοπεδώσουν πολλά χωριά στο
πέρασμά τους. Η προέλασή τους θα τους οδηγούσε υπερβολικά κοντά στο Ekteron,
όμως μια στρατιά έφιππων νάνων που τους πλευροκόπησαν από τα βόρεια κατόρθωσε
να τους σταματήσει, υπό την αρχηγία του βασιλιά Rothgrom Hammersmash. Ένα
δεύτερο σώμα στρατού στάλθηκε σαν αντιπερισπασμός από το Ekteron, και δέκτηκε
τεράστιες απώλειες από τις πέτρες. Στο τέλος της μάχης, ένα gnome εν ονόματι
Jade Giantkiller σκότωσε έναν πελώριο γίγαντα με τέσσερα χέρια, και κατάφερε
να τρέψει σε φυγή όσους είχαν μείνει. Ωστόσο, ο Jade στη συνέχεια πέθανε από
μια πέτρα που του πέταξε ο Bord καθώς διέταζε τη φρουρά της πόλης να τους
κυνηγήσουν.



Το τρίτο τμήμα όρμησε να καταλάβει τη Belaroth, αλλά είχε προφτάσει να πάει
εκεί ο ξακουστός βάρδος Labelas Lionhead. Μαζί του είχε φέρει ενισχύσεις
αρκετών χιλιάδων, καθώς και ξωτικά τοξότες, που άρχισαν να ρίχνουν βροχή τα
βέλη στα τρολλ που προσπάθησαν να σπάσουν τις άμυνες της πόλης. Ο Zlottan
διοίκησε προσωπικά την επίθεση, και μια μονομαχία με τον Labelas τον άφησε
ετοιμοθάνατο, να τον κουβαλάνε οι δικοί του πίσω. Ωστόσο με τα τρολλ υπήρχαν
και άλλα πελώρια θηρία και οι γίγαντες της γης, και επιτέθηκαν απο πίσω από τα
τείχη. Η μάχη κράτησε πολλές ώρες, όμως ο Labelas μπόρεσε να εμψυχώσει το
ηθικό των πολεμιστών από την πρώτη γραμμή με το παράδειγμά του και παρά τις
μεγάλες απώλειες, ο Zlottan αναγκάστηκε το βράδυ της ίδιας μέρας να ζητήσει
ανακωχή και να υποχωρήσει.



Η Krellantre ανέλαβε το τέταρτο τμήμα της επίθεσης. Οι Fomorians όμως δεν
μπορούσαν να ακούσουν διαταγές και αναλώθηκαν να πλιατσικολογούν, να σκοτώνουν
και να βασανίζουν ότι ζωντανό έβρισκαν. Παρά τις συμβουλές του Glirmik και των
Erevi για προσοχή, ο στρατός έσπασε σε πολλά μικρά κομμάτια, με αποτέλεσμα να
σταματήσει η προέλαση και να γίνουν ευάλωτοι στην αντεπίθεση που διέταξε ο
Ildish. Η ίδια η Krellantre βρήκε θάνατο μαζί με τους σωματοφύλακές της από το
Band of Blood and Brimstone, ενώ οι μόνοι επιζώντες ήταν λίγα Erevi που
τηλεμεταφέρθηκαν μακριά.



Ο Dumsper ηγήθηκε προσωπικά το τελευταίο κομμάτι. Μάζεψε όλους τους γίγαντες
που είχαν υποχωρήσει από τα άλλα μέτωπα, και έστειλε τον Skalindrosh πίσω στο
Strumeld για να το φυλάει. Πήρε τον Rupatask μαζί του και επιτέθηκε κατά
μέτωπο στο στρατόπεδο των εφεδρικών πολεμιστών που είχε αφήσει μπροστά από το
Ekteron ο Ildish εν τη απουσία του. Οι γίγαντες μπήκαν μέσα στο στρατόπεδο και
έσφαξαν σχεδόν όλους όσους δεν πρόλαβαν να τρέξουν αρκετά μακριά: οι απώλειες
και εδώ ήταν τουλάχιστον έξι χιλιάδες. Κανείς δεν μπορούσε να σταθεί μπροστά
στον Τιτάνα και το σφυρί του, τον Σεισμό.



O Hossoth με τους γίγαντές του έφτασε τον τιτάνα, αλλά εμποδίστηκε από το Band
of Blood and Brimstone, και μια ομάδα stonefolk και του Μοναστήρι των Τεσσάρων
Ανέμων, που τους σκότωσαν μετά από σκληρή μάχη, στην οποία πέθανε ηρωικά ο
Rikisol από το μοναστήρι. Ακόμα χειρότερα, όταν ο Aldastrio μπόρεσε να πάρει
υπό τον έλεγχό του τον κολοσσό, ανάγκασε την Dogirith και τον Glirmick να
στείλουν όλες τις εξώκοσμες δυνάμεις τους εκεί, με αποτέλεσμα να μην μπορούν
να συνδράμουν στη μάχη. Η Dogirith, στη λύσσα της, ξόδεψε όλη της τη δύναμη,
κλείνοντας την Πύλη για να καλέσει έναν archdemon, πιστό υπηρέτη του Disiklek,
αλλά με τη βοήθεια του κολοσσού κατάφεραν να τον σκοτώσουν. Ο Dumspergrond
έστειλε τα λαγωνικά του εκεί, αρχαία, πανίσχυρα κτήνη, αλλά ακόμα και αυτά
υποχώρησαν, για να τα νικήσουν εν τέλει στη μάχη ο Raefibb με τον Velchor, που
είχαν φτάσει στο σημείο για να βοηθήσουν.



Παρότι μόνο το κομμάτι του Τιτάνα μπόρεσε να φτάσει στο Ekteron, αυτός δεν
δίστασε στιγμή. Μαζί του είχε αρκετούς πολεμιστές, και η επίθεσή του στην πόλη
δεν συνάντησε καμία σοβαρή αντίσταση αρχικά. Υπολογίζεται ότι μέσα σε δύο ώρες
ο στρατός του σκότωσε οκτώ χιλιάδες στρατιώτες και άμαχους, και ισοπέδωσε το
ένα πέμπτο των κτηρίων της πόλης, μέχρι να έρθουν από άλλα μέτωπα πολεμιστές
να τον αντιμετωπίσουν. Το Band of Blood and Brimstone έσφαξε τον Rupatask για
να φτάσει τον τιτάνα, και συνάντησαν στην βόρεια πλατεία της πόλης τον Dumsper
και την Dogirith. Σεισμοί, φωτιά και αστραπές σημάδεψαν αυτή την επική μάχη,
αλλά στο τέλος κατάφεραν να τους σκοτώσουν, σε μια μάχη όπου εμφανίστηκε ένας
πελώριος πάνοπλος ορειχάλκινος δράκος, για να εξαφανιστεί λίγο μετά. Το
Ekteron είχε επιβιώσει, αλλά με τεράστιο κόστος, ενώ ο Aldastrio, η Shizu και
ο Droghor έγιναν ήρωες της πόλης.



Οι γίγαντες που έζησαν υποχώρησαν πίσω στα βουνά, και έσπασαν χωρίς την ηγεσία
του Dumsper. Ο Skalindrosh φημολογείται πως γύρισε στα Hoen, κουβαλώντας μαζί
του το δόρυ του Storm King, ενώ οι νάνοι κατέλαβαν το Strumeld μετά από
διαπραγματεύσεις με τους γίγαντες. Αρκετοί αναζήτησαν τον Bord στα βουνά,
αναζητώντας εκδίκηση, αλλά σύντομα συνάφθηκε συμφωνία ανακωχής ανάμεσα στο
Νότιο Darrok και τους γίγαντες, καθώς κανείς δεν ήθελε να συνεχιστούν οι
εχθροπραξίες.

