---
date: 2021-10-09
author: sfakias
---
# Attor, the First Giant

O Attor, σύμφωνα με την ιστορία των γιγάντων, ήταν ο πρώτος του είδους του. Άγνωστης προέλευσης, γόνος κάποιου Primordial, ήταν κυνηγημένος από τους τεράστιους δράκους της εποχής του και κρύφτηκε σε σπηλιές. Με ένα καλέμι και ένα σφυρί χάραξε τους πρώτους ρούνους στην πέτρα, αλλά αυτοί δεν είχαν καμία δύναμη. Ήταν απλά γράμματα πάνω στην πέτρα, που είχαν νόημα μόνο για τον ίδιο. Γνώριζε πως η γη είχε δύναμη, αλλά δεν ήξερε πως να την χρησιμοποιήσει. Έτσι, συνέχισε να σκαλίζει τις επιθυμίες του, μέχρι που έφτασε στα ψηλότερα βουνά και στα βαθύτερα χάσματα, και με τους χτύπους του κατάφερε να κάνει την Tarov να του δώσει προσοχή. Είχε χτυπήσει σε φλέβες.

"Γιατί σκαλίζεις πάνω μου και με πιάνει φαγούρα;" Άκουσε μια φωνή στο μυαλό
του. "Τι προσπαθείς να καταφέρεις;"  

"Η ζωή μου είναι δύσκολη." Απάντησε αυτός. "Γράφω για τις κακουχίες, τη θλίψη και τον πόνο μου. Κάποια στιγμή κάποιος θα με ακούσει και θα με καταλάβει."  

Η φωνή σίγησε. Ο Attor συνέχισε να σκαλίζει, όταν μια άλλη, βαθύτερη φωνή ξανακούστηκε μετά από μια στιγμή που φάνηκε σαν αιωνιότητα. "Θες το έργο σου να αποκτήσει νόημα και δύναμη;"  

"Ο Attor δεν το σκέφτηκε πολύ. "Ναι."  

"Δεν θες να ακούσεις τους όρους μου;"  

"Όχι. Οποιοσδήποτε όρος είναι καλύτερος από τη ζωή που κάνω τώρα."

Και κάπως έτσι, η Στοιχειακή αρχόντισσα Gibba έδωσε πνοή στον πρώτο ρούνο πάνω στη Na'erk, μέσα από τα ley lines της Tarov. Και ο Attor γύρισε όλο τον κόσμο και συνέχισε να σκαλίζει ρούνους, από τους οποίους σταδιακά άρχισαν να βγαίνουν τα παιδιά του, εμποτισμένα με τη στοιχειακή δύναμη των ρούνων του: Οι γίγαντες των Βουνών και οι γίγαντες της Πέτρας. Οι ρούνοι άρχισαν να χρησιμοποιούνται για προστασία από τους δράκους και άλλες απειλές, για κατασκευές, για θεραπεία και για διάφορες άλλες χρήσεις, και αποτέλεσαν το κέντρο των κοινοτήτων τους.

Οι υπόλοιποι στοιχειακοί άρχοντες όμως δεν ήταν χαρούμενοι με τη δύναμη που είχε πάρει η Gibba. O κρυφός όρος, που ο Attor δεν ήθελε να ακούσει ποτέ, ήταν πως όλοι του οι απογόνοι θα ήταν δέσμιοι της στοιχειακής διάστασης της γης, και οι ψυχές τους θα γύρναγαν εκεί για να τη βοηθήσουν στη μάχη εναντίων της φωτιάς, του αέρα και του νερού. Αυτό δημιούργησε μεγάλη ένταση στο στοιχειακό δακτύλιο.

Όμως δεν έμειναν μόνο εκεί. Ο Attor κατάλαβε, γερνώντας, ότι είχε καταδικάσει τη φυλή του να υποφέρει ακόμα και μετά θάνατον, αναγκασμένοι να υπηρετούν τα βασίλεια της πέτρας. Αυτό που στην αρχή έμοιαζε σαν προϋπόθεση για να ζήσουν με αξιοπρέπεια εξελισσόταν σε φυλακή. Σκάλισε κρυφά και άλλους ρούνους, και ζήτησε από την Tarov να τους κρατήσει μυστικούς. Ταξίδεψε και τους χάραξε σε κορυφές βουνών, που ο αέρας λυσσομανούσε, μέσα σε ηφαίστεια ή στα βάθη ωκεανών. Και με τους ρούνους αυτούς ζήτησε από το Saekla, τo Hydarax και το Fyrlean το ίδιο πράγμα που ζήτησε και από τη Gibba.  

Έτσι εμφανίστηκαν γίγαντες της Φωτιάς, του Πάγου, της Καταιγίδας, των Νεφών και διάφοροι άλλοι. Στην αρχή έμεναν σε αυτές τις απόμακρες τοποθεσίες, αλλά σταδιακά επεκτάθηκαν. Και όταν έγινε εμφανές το μέγεθος της δύναμης που ο Attor είχε δώσει στους Άρχοντες, επικράτησε χάος στο Στοιχειακό Δακτύλιο, με διαρκείς μάχες. Δύο πράγματα ήταν όμως σίγουρα: Όλοι οι γίγαντες θα επέστρεφαν εκεί μετά θάνατον, και κανένας άρχοντας έπειτα απ΄όλα αυτά δεν έμοιαζε να έχει το πάνω χέρι. Αυτό ήταν και το κρυφό σχέδιο του Attor. Αφού είχε καταδικάσει τη φυλή του, να μην είχε βγει τουλάχιστον κάποιος από τους τέσσερις κερδισμένος.  

Έπειτα από αρκετό διάστημα, επανήλθε μια ισσοροπία στο στοιχειακό δακτύλιο. Όλοι όμως ήταν θυμωμένοι με τον Attor, και όταν πέθανε, του επιφύλαξαν την χειρότερη τιμωρία όλων. Χώρισαν σε τέσσερα κομμάτια την ψυχή του και την πήρε ο καθένας στο βασίλειό του. Έκτοτε, κανείς δεν ξέρει τι έχουν απογίνει τα κομμάτια αυτά: Πολλοί προφήτες των γιγάντων όμως ακούν στο μυαλό τους τα βάσανα και τα ουρλιαχτά του Attor, αλλά νιώθουν ταυτόχρονα και τη θλίψη του Πρώτου Γίγαντα, που άθελά του καταδίκασε όλους του τους απογόνους σε μια αιωνιότητα στο Στοιχειακό Δακτύλιο, να κάνουν τα βίτσια των Αρχόντων.  

