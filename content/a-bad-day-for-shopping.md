---
date: 2021-07-25
author: sfakias
title: A bad day for shopping
---
# A bad day for shopping

Μπορεί να μην ήταν ο πιο δυνατός των Twilight Veil, ούτε ο πιο προικισμένος,
αλλά ο Kavish ήταν εύκολα από τους πιο μισητούς ανάμεσα στις μάγισσες και τους
σαμάνους του κύκλου. Ίσως έφταιγε η καταγωγή του, όντας ένα κακάσχημο πλάσμα
με ένα κέρατο στο πλάι, ένα ατροφικό χέρι και μάτια κατάμαυρα που έμοιαζαν να
κοιτάζουν στην ψυχή σου. Ίσως πάλι να έφταιγε ο τεράστιος δαίμονας που τον
ακολουθούσε, ένα αμίλητο κτήνος φτιαγμένο από σκιά και όλεθρο που εκτελούσε
πιστά τις εντολές του αφέντη του σαν σκυλί.

Ίσως πάλι αυτό που φοβούνταν όλοι, αλλά κανείς δεν ήθελε να παραδεχτεί, ήταν
οι φιλοδοξίες του Kavish. Ο νεαρός μάγος είχε εκφράσει πολλές φορές τη διάθεση
του να ενισχύσει τη δύναμη του με κάθε κόστος, κάτι που ερχόταν ενάντια στις
βασικές αρχές που συμμερίζονταν οι περισσότεροι του κύκλου, σχετικά με το
σεβασμό σε κάποια ιερά μέρη και στη φύση. Ο Kavish για να καλέσει τον Fyddr,
το δαίμονά του είχε πραγματοποιήσει μια τελετή που θυσίασε μια κουκουβάγια που
ήταν ακόλουθος μιας άλλης μάγισσας που είχε πεθάνει πρόσφατα, και είχε
ερημώσει ένα ιερό άλσος που είχε κάνει ακόμα και τους Razortusks να έρθουν
στην πόρτα τους ζητώντας εξηγήσεις.

Οι Twilight Veil είχαν τη δύναμη να εξορίσουν κάποιον η έστω να τον διώξουν
από τις τάξεις τους, αλλά υπήρχαν δύο γηραιοί σαμάνοι, οι γονείς του, που
επέμεναν πως ο νεαρός ήταν πολλά υποσχόμενος και χρειαζόταν καθοδήγηση και
υπομονή. Έλεγαν πως αν τον έδιωχναν, θα συνέχιζε τα καταστροφικά του πειράματα
με τεράστιες επιπτώσεις για τον ίδιο και τους γύρω του. Και κάπως έτσι
παρέμεινε στον κύκλο.

Μια μέρα που οι γονείς του έλειπαν, ο Kavish αποφάσισε να εξερευνήσει την
κοντινή πόλη του Kranårvikk. Έκρυψε τον Fyddr στο Ethereal Plane, πήρε όσα
χρυσά είχαν αφήσει οι γονείς του και άρχισε να πλανάται στην πόλη, κοιτώντας
μαγαζιά για συστατικά και μαγικά φίλτρα. Είχε ήδη αγοράσει πολλά, καθώς το
σακίδιο του ήταν γεμάτο, όταν μπήκε στο τελευταίο μαγαζί: Μια τρύπα στη γωνία
του δρόμου που είχε ένας νάνος αλχημιστής. Ο Kavish άρχισε να ψάχνει τα ράφια
υπό το άγρυπνο βλέμμα του νάνου, όταν διαπίστωσε πως το πουγκί του ήταν σχεδόν
άδειο. Άρχισε να πασπατεύει τα ράφια, προσπαθώντας να ξεγλιστρήσει τα
συστατικά στο μανίκι του.

"Δεν θέλω να σε προσβάλλω, νεαρέ, αλλά θα μου είναι δύσκολο να κάνω το
λογαριασμό σου όταν μου κρύβεις τα μισά προϊόντα... Όλα, βασικά."

"Δεν έχω κρύψει τίποτα... Μάλλον δεν θα πάρω τίποτα, δεν βλέπω κάτι που να
θέλω."

"Εδώ διαφωνούμε, γιατί εγώ βλέπω πολλά που σου αρέσουν! Και οφείλω να ρωτήσω,
δεν σου έχει πει κανείς πως είναι επικίνδυνο να βάζεις δίπλα δίπλα φύκια του
Κράνορ παρέα με σκόνη του Falgi?" Ο νάνος πλησίασε θυμωμένος, αλλά περίεργος
ταυτόχρονα. "Και ακόμα χειρότερα, θα ορκιζόμουν πως αυτό που προεξέχει από το
σακιδιό σου είναι κλαδί από κοκκ-"

Ο Kavish πισωπάτησε επιφυλακτικά. "Κάτω τα ξερά σου κοντοστούπη αγροίκε! Τα
συστατικά αυτά προορίζονται για μαγικές τελετές που δεν μπορείς καν να
διαννοηθείς!"

Ο Mordrydd είδε καθυστερημένα πως πίσω από τον αγενή νεαρό βρισκόταν ο λύχνος
που άναβε για να βλέπει στο κατασκόταδο. "Έλα τώρα, δεν χρειάζονται ξαφνικές
κινήσεις.."

"Fyddr! Εδώ! Δείξε σε αυτόν τον γελοίο τι παθαίνει όποιος με απειλεί! Η
δαιμονική σκιά εμφανίστηκε με μια λάμψη, σηκώνοντας σκόνη και πριονίδι από το
πάτωμα... Ο Mordrydd βούτηξε πίσω από το πέτρινο πάγκο του, που τον είχε
φτιάξει ειδικά για τέτοιες περιπτώσεις.

Η έκρηξη που ακολούθησε εκτόξευσε τον νέο έξω από μια καινούργια πόρτα που
είχε δημιουργηθεί μόλις, και τον πέταξε τρεις ταράτσες πιο πέρα. Η σκιά
ούρλιαξε και εξαφανίστηκε, προστατεύοντας τον αφέντη της από τα χειρότερα. Το
ωστικό κύμα έσπασε τζάμια και παραθυρόφυλλα, ενώ οι περαστικοί στο δρόμο
βρέθηκαν και αυτοί στον αέρα. Ο Mordrydd σηκώθηκε, κοιτώντας το κατεστραμμένο
του μαγαζί και έπειτα το νέο, που βογκούσε στην ταράτσα γεμάτος εγκαύματα.
Έμοιαζε να προσπαθούσε να το σκάσει, κάνοντας κάποιο ξόρκι.

Αμέσως, πήρε μια στρογγυλή σακούλα από το συρτάρι του και την πέταξε πάνω στον
Kavish. Βγήκε παραπατώντας έξω και είδε τρεις φρουρούς των Dohjil και έναν των
Crel να βήχουν αποπροσανατολισμένοι. Τους έδειξε την ταράτσα. "Πιάστε το μικρό
μπασταρδάκι!"

Η ιστορία έληξε με τον Kavish να καταλήγει φυλακή επ'αορίστον και τον Mordrydd
να δέχεται μια δυσφήμιση και διαφήμιση του μαγαζιού του ταυτόχρονα. Δεν
δυσκολεύτηκε να τους πείσει πως ο νέος έφταιγε, και μπόρεσε σύντομα να
επαναφέρει το μαγαζί στην αρχική του κατάσταση. Κάπως έτσι έμαθε και ο Jarl
την ύπαρξη του και άρχισε να ζητάει τη βοήθεια του για διάφορα ζητήματα. Ο
Kavish επιστρατεύτηκε διάφορα τεχνάσματα, αλλά κανένα δεν έμοιαζε να δουλεύει,
και η σκιά του απαιτούσε ειδικές τελετουργίες για να επανέλθει μετά από την
έκρηξη. Κάνεις δεν ήξερε από που είχε εμφανιστεί ο νεαρός, και κανείς δεν
εμφανίστηκε για να τον ζητήσει. Ο Mordrydd σκέφτηκε μετά από μήνες πως ήταν
πολύ σκληρός μαζί του και πως θα μπορούσε να τους πει να είναι επιεικείς...
Αλλά τότε καλέστηκε η σύναξη στο Torniv, και είχε αλλά πράγματα στο κεφάλι του
όπως έφευγε.



