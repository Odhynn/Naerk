---
date: 2019-03-13
author: sfakias
---
# Ixion: Labyrinth of Insolence

Όσο περισσότερο γινόταν γνωστό το μέγεθος της δύναμης που μπορούσε να
προσφέρει στους θνητούς ο Demon Overlord Otynhash, τόσο περισσότεροι
εμφανίζονταν που το επιθυμούσαν. Αρχικά, ο άρχοντας της αβύσσου τους
παραχωρούσε τις επιθυμίες τους: δύναμη, αντοχή, σκληρό δέρμα, κέρατα, τεράστια
σαγόνια, ή ότι άλλο του ζητούσαν, και αυτοί σταδιακά εντάσσονταν στις δυνάμεις
της Αβύσσου. Και οι δυνάμεις του μεγάλωναν.  

Όμως ο Otynhash σύντομα κατάλαβε πως οι δαιμονικοί πολεμιστές του γίνονταν πιο
αδύναμοι. Δεν ήταν σίγουρος γιατί σταδιακά οι πολεμιστές του δεν είχαν την
ίδια δύναμη με τους πρώτους, αλλά ήθελε να τους δοκιμάσει. Έτσι, το έτος 1847
, όσοι πολεμιστές του δεν είχαν περάσει ακόμα στην Άβυσσο, μαζεύτηκαν και
επιτέθηκαν στο Tarthyn. Τα ξωτικά, οι  άνθρωποι και οι δρυίδες της περιοχής
αιφνιδιάστηκαν από την ξαφνική επέλαση του δαιμονικού στρατού. Τα δάση κάηκαν,
τα σπίτια καταστράφηκαν, και ο στρατός έμοιαζε ασταμάτητος.  

Ωστόσο, οι δυνάμεις του Tarthyn δεν άργησαν να συγκεντρωθούν, και περίμεναν το
στρατό του Otynhash στη λίμνη Tartha. Ο δαιμονικός στρατός όρμησε ευθεία στις
άμυνες του Tarthyn, και δέχτηκε ένα σύννεφο από βέλη, ενώ ιππείς και άγριες
αρκούδες και ασβοί τους περικύκλωσαν. Ακολούθησε σφαγή, καθώς όσοι ήρθαν σε
μάχη σώμα με σώμα με τους πρώτους δαιμονικούς μινώταυρους και κτήνη του
Otynhash έπεσαν νεκροί, αλλά οι απώλειές τους ήταν τεράστιες. Τελικά, μια
μικρή ομάδα μόνο μπόρεσε να σπάσει τον κλοιό του Tarthyn στα νότια και να
γλιτώσει τη σφαγή.  

Και τότε ο θεός της δύναμης ήρθε μπροστά σε ένα οδυνηρό συμπέρασμα. Από όσους
είχαν επιβιώσει τη μάχη, η συντριπτική πλειοψηφία άνηκε στις πρώτες γενιές που
τους είχε δώσει το δώρο του. Κάπως έτσι, ο Otynhash κατάλαβε πως δεν ήταν όλοι
αντάξιοι μιας τέτοιας ευλογίας. Όποιος ήθελε τη βοήθεια του, θα έπρεπε να
αποδείξει πρώτα ότι είναι αντάξιός της. Έτσι, όρισε στα Pinewoods μια πρόκληση
που θεώρησε πως ήταν κατάλληλη.  

Έφτιαξε ένα λαβύρινθο στην είσοδο ενός ναού του, ο οποίος εκτείνεται μίλια
ολόκληρα μέσα σε μια λασπώδη και δασώδη περιοχή, και πήρε το όνομα Ixion. Εκεί
μέσα, δεν λειτουργεί καθόλου η μαγεία: Μόνο με συμβατικά μέσα μπορεί κάποιος
να αντιμετωπίσει τις προκλήσεις που ελοχεύουν. Και αναφορικά με τις
προκλήσεις, ο Otynhash έδωσε τον χειρότερό του εαυτό. Εκεί μέσα υπάρχουν
ιστορίες ότι βρίσκονται παραμορφωμένα φυτά, άγρια ζώα και θηρία, πελώριοι
δαίμονες και μινώταυροι.  

Όσο πιο μακριά φτάνει κάποιος στο λαβύρινθο, τόσο μεγαλώνουν οι προκλήσεις.
Όποιος φτάσει σε συγκεκριμένους βωμούς του λαβύρινθου, αποκτάει το δώρο του
Otynhash, μια απλή ευλογία που συνήθως συνδέεται με τις επιλογές του στο
λαβύρινθο, τα πλάσματα που πολέμησε και την ιδιοσυγκρασία του. Αυτός είναι
ασφαλής να επιστρέψει: αν επιλέξει να μείνει ακόμα οι επόμενοι βωμοί γίνονται
ακόμα πιο δυσπρόσιτοι και η διαδρομή πολύ πιο επικίνδυνη, αλλά η ανταμοιβή
είναι εξίσου μεγαλύτερη.  

Για την συντριπτική πλειοψηφία, ο θάνατος ελοχεύει σε κάθε γωνιά. Αρκετοί
ταξιδιώτες και δρυΐδες έχουν χαθεί εκεί εν αγνοία τους, για να μη βγουν ποτέ,
ενώ όσοι βγήκαν ήταν αγνώριστοι. Στο παρελθόν, ο Raefibb είχε προσπαθήσει με
αρκετούς δρυΐδες του Σμήνους να καταστρέψουν το λαβύρινθο, αλλά οι προσπάθειές
τους είχαν ελάχιστη επιτυχία και μεγάλες απώλειες.  

Τέλος, υπάρχει και μια σπάνια κατηγορία, αυτών που καταφέρνουν να φτάσουν τους
πρώτους βωμούς και επιλέγουν να συνεχίσουν. Πάλι, από αυτούς η μεγάλη
πλειοψηφία αντιμετωπίζει κινδύνους πέρα από κάθε φαντασία. Υπάρχουν ωστόσο
κάποιες ελάχιστες περιπτώσεις όσων πέρασαν ολόκληρο το λαβύρινθο και έφτασαν
στο τέλος, στον τελικό βωμό. Αυτοί είναι οι Εκλεκτοί του Otynhash, και είναι
μετρημένοι στα δάκτυλα. Για αυτούς ο θεός των δαιμόνων φυλάει τα μεγαλύτερα
δώρα του. Αυτοί συχνά γίνονται στρατηγοί δαιμονικών ορδών, πολεμιστές
απαράμιλλης δύναμης και αντοχής. Ακόμα και η θέα τους συχνά σπέρνει τον τρόμο
σε πολλούς στρατούς.

