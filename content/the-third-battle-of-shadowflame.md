---
date: 2020-05-22
author: sfakias
---
# The Third Battle of Shadowflame

'Ολοι γνώριζαν ότι η επόμενη επίθεση θα ήταν κρίσιμη: Άν μπορούσαν να την
αντέξουν, θα κέρδιζαν πολύτιμο χρόνο για να φτιάξουν τείχη από τη μεριά των
επιθέσεων. Τρεις βδομάδες είχαν περάσει, και είχε προλάβει να φτιαχτεί ένα
χαντάκι με παλούκια, και από πίσω ένα πρόχειρο τείχος δύο μέτρα. Αυτή ήταν και
η μόνη γραμμή άμυνας που μπορούσαν να φτιάξουν προς το παρόν. Η Marelthia είχε
κινητοποιηθεί: Οκτώ χιλιάδες στρατιώτες είχαν έρθει από το Sandling, το Keiron
και το Londoker, και τοποθετήθηκαν κατά μήκος των οχυρωματικών έργων, που
έφταναν τα εξήντα μίλια σε μήκος, και βοήθησαν τους εργάτες που ειχαν αρχίσει
να τα ολοκληρώσουν.  

O Teeso για άλλη μια φορά είχε φύγει για να ανιχνεύσει, ενώ ο Keldar πήρε
προαγωγή σε αντιστράτηγο της μονάδας. Είχε αποδείξει τόσο την αξία του στη
μάχη, όσο και τη στρατηγική του σκέψη, ενώ ήταν από τους λίγους που ήταν
παρόντες σε όλες τις συμπλοκές. Η δύναμη της Marelthia αποτελούταν από δύο
χιλιάδες πάνοπλους Κατάφρακτους, δύο χιλιάδες τοξότες, πεντακόσιους ανιχνευτές
και ελαφρύ ιππικό και τρεισήμισι χιλιάδες πεζικό. Τόξα μοιράστηκαν στους
περισσότερους πολεμιστές χωρίς άλογο, ενώ το ιππικό τοποθετήθηκε ανάμεσα στα
κενά του τείχους, έτοιμο να ενισχύσει οποιοδήποτε σημείο δεχόταν πίεση.  

Τότε εμφανίστηκε και ο Teeso, που κάλπαζε όσο πιο γρήγορα μπορούσε. Πήδηξε από
το άλογο και βρήκε τον Keldar, που μιλούσε με τον στρατηγό Luardan και τον
άρχοντα Tergon. Οι απέθαντοι για άλλη μια φορά έρχονταν, και αυτή τη φορά πιο
γρήγορα από ποτέ. Μουμιοποιημένοι γρύπες και σφήγκες πετούσαν και έτρεχαν στην
έρημο, μαζί με απέθαντα τσακάλια και gnoll. Γρήγορα η άμυνα επανδρώθηκε με
όσους πολεμιστές υπήρχαν εκεί, και περίμεναν το στρατό που ερχόταν με αμείωτη
ταχύτητα.  

Στο βάθος άρχισαν να φαίνονται τα τσακάλια που έτρεχαν, αλλά η μάχη ξεκίνησε
ακόμα πιο γρήγορα. Το έδαφος άνοιξε και σκόνη πετάχτηκε πάνω στα τείχη: Και
μαζί με την σκόνη, τεράστιοι κατάμαυροι σκορπιοί, φτιαγμένοι θαρρείς από σκιά.
Είχαν καυστικό δηλητήριο στο κεντρί και με τις δαγκάνες τους έκοβαν τους
στρατιώτες στα δύο. Πολλοί πολεμιστές εγκατέλειψαν τις θέσεις τους
πανικόβλητοι, αλλά σύντομα κατάλαβαν πως δεν μπορούν να κρυφτούν κάπου, οπότε
οι περισσότεροι έμειναν να πολεμίσουν. Χρειάστηκαν αρκετοί πολεμιστές με
λόγχες, λάδι και φωτιά για να τα σκοτώσουν, και ακόμα και έτσι το καθένα από
αυτά σκότωσε μια ντουζίνα μέχρι να πέσει.  

Δεν πρόλαβαν καλά καλά να ανασυνταχθούν και το επόμενο κύμα ήρθε, πηδώντας
πάνω στις οχυρώσεις. Αρκετοί παλουκώθηκαν από την φόρα των αποπίσω που
έσπρωχναν, αλλά όσοι δεν έφταναν σύντομα άρχισαν να πατούν στα κουφάρια των
νεκρών για να φτάσουν και η μάχη άρχισε με αμείωτη ένταση. Οι αμυνόμενοι
έβαλαν πάλι φωτιά στα πιο πυκνά σημεία και άρχισαν να παλεύουν σώμα με σώμα
πάνω στα τείχη. Σύντομα, οι απώλειες ήταν μεγάλες, καθώς τα πλάσματα αυτά
ξεπερνούσαν τα επτά πόδια σε ύψος και κράταγαν χρυσά όπλα με ιερογλυφικά, με
τα οποία πετσόκοβαν τους στρατιώτες.  

Ο Keldar κατάφερε στο πόστο του να κρατήσει το τείχος και να κόψει την επέλασή
τους. Έριχνε ξόρκια που καλούσαν τείχους από φωτιά και με την αλαβάρδα του
σκότωνε όποιον πλησίαζε. Κοιτώντας γύρω, διαπίστωσε πως ο Teeso έλειπε, και
είδε ότι είχε πιάσει δουλειά, καθώς είχε πέσει από τα τείχη στο έδαφος και
πετσόκοβε μόνος του τον στρατό με το φωτεινό του σπαθί. Ο CIV δίπλα του
καλυπτε τα νώτα του, και οι δυό τους ήταν αρκετοί για να καθαρίσουν το πεδίο.  

Οι κατάφραχτοι ξεχύθηκαν από τα κενά των οχυρώσεων και επιτέθηκαν πλευρικά στα
πιο δύσκολα σημεία. Το ιππικό αποδείχθηκε αντάξιο των περιστάσεων, καθώς, σε
αντίθεση με τα τείχη, κάθε απώλεια ιππέα αντιστοιχούσε σε τρία νεκρά τσακάλια.
Πάνω που έμοιαζε πως η άμυνα θα άντεχε, όμως, σκιές κάλυψαν τον ουρανό και
έπεσαν μαύρα σύννεφα στα τείχη. Αυτή τη φορά, ανείπωτος τρόμος κυρίευσε τους
αμυνόμενους. Και αν δεν έφτανε αυτό το υπερφυσικό αποτέλεσμα, τεράστιες σκιές
εμφανίστηκαν: Πολεμιστές είκοσι πόδια ψηλοί από το βασίλειο του Zulhan, με
αρχαία όπλα, που άρχισαν να πετσοκόβουν όσους είχαν το θάρρος να τους
αντιμετωπίσουν.  

Ήταν τέσσερις, και όρμησαν όλοι πάνω στο σημείο που ήταν ο Teeso. Ο πολεμιστής
απέφυγε επιδέξια τα πρώτα χτυπήματα, αλλά σύντομα τον περικύκλωσαν. Ο CIV
όρμησε στο λαιμό του πρώτου και άρχισε να τον ξεσκίζει την ώρα που ετοιμαζόταν
να απαγγείλει ένα ξόρκι. Ο Teeso άδραξε την ευκαιρία και έκοψε το πόδι της
σκιάς. Ο γίγαντας γονάτισε και τον κάρφωσε στα χέρια και στην κοιλιά. Το
σπαθί, με μια λάμψη, τον εξαύλωσε. Ο δεύτερος, όμως, τον έριξε κάτω και τον
έπιασε στη γροθιά του, επικαλούμενος ένα παγωμένο ξόρκι. Ο τρίτος κατέβασε ένα
σπαθί για να τον σφάξει, αλλά μια λόγχη σταμάτησε το σπαθί.  

Ο Keldar εμφανίστηκε από το πουθενά και μπλόκαρε το χτύπημα του γίγαντα.
Άρχισε να αποκρούει τα χτυπήματα με μαγικές προστασίες, και το όπλο του είχε
πάρει φωτιά που έδιωχνε τις σκιές μακριά. Πήδηξε στο πλάι και απέφυγε ένα
τεράστιο γιαταγάνι που θα τον έκοβε στα δύο, και έπειτα τον χτύπησε στο πόδι,
αλλά με μικρή επιτυχία: Φαίνεται πως μόνο όπλα σαν του Teeso μπορούσαν να
είναι αποτελεσματικά εναντίον τους. Οι τρεις γίγαντες περικύκλωσαν τους δυο
πολεμιστές, και θέρισαν όποιο πολεμιστή ήταν αρκετά ανόητος να τους βοηθήσει.  

Τότε εμφανίστηκε από τις σκόνες ο Luardan. Έφιππος και πάνοπλος, έτρεχε πάνω
στο εκπαιδευμένο του άτι και έπεσε με φόρα πάνω στον γίγαντα που ήταν πίσω
τους. Η λόγχη καρφώθηκε ολόκληρη  πάνω στο γόνατο της σκιάς, και αυτή γονάτισε
ουρλιάζοντας, και προσπάθησε να τον σφάξει με ένα μαχαίρι, αλλά αυτός άντεξε
το χτύπημα με την ασπίδα του. Τράβηξε το σπαθί του και άρχισε να ξιφομαχεί με
την πληγωμένη σκιά, μέχρι που ο CIV πήδηξε πάνω της και της έβγαλε με τα νύχια
του τα μάτια και της έσκισε το λαρύγγι.  

Ο Teeso ταυτόχρονα μπόρεσε να σηκωθεί και να τραβήξει ένα δεύτερο σπαθί.
Πήδηξε πάνω από μια κατάμαυρη μαγική ακτίνα που έσκασε βίαια στο έδαφος και
άρχισε να αποφεύγει τα χτυπήματα του δεύτερου και τρίτου γίγαντα. Έφτασε το
φωτεινό του σπαθί και το άρπαξε, καρφώνοντας το ενστικτωδώς σε μια τεράστια
γροθιά που πήγε να του πάρει το κεφάλι. Ο απέθαντος γρύλισε, και ο Teeso
φώναξε μια αρχαία λέξη. Όλο το χέρι του γίγαντα ξαφνικά πήρε φωτιά, και η σκιά
εξαϋλώθηκε σε μια έκρηξη φωτός που τύφλωσε και τον τελευταίο γίγαντα. Ο Keldar
φώναξε ένα ξόρκι και τύλιξε το όπλο του σε μια γαλάζια φωτιά, και με μερικά
χτυπήματα το έριξε κάτω, με τη βοήθεια του Luardan.  

Κοιτώντας γύρω, είδε πως η άμυνα άντεξε για άλλη μια φορά: Το κόστος όμως ήταν
τεράστιο. Ένας στους τέσσερις πολεμιστές που βρέθηκε στην πρώτη γραμμή ήταν
νεκρός η τραυματίας, μπορεί και χίλιοι. Οι περισσότεροι από τους πολεμιστές
είχαν κατεστραμμένο ηθικό και μικρή όρεξη να πανηγυρήσουν για τη νίκη τους. Οι
πιο σοφοί κατάλαβαν γρήγορα πως το τείχος αυτό ήρθε για να μείνει, σαν ένα
σύνορο μεταξύ των ζωντανών και των νεκρών: Αμφιβολία κυρίευσε τους ηγέτες, για
το τι επιφυλλάσει το μέλλον και πόσο ακόμα θα μπορούσαν να αντέξουν.  

Αυτή τη φορά, ο Teeso κατευθύνθηκε δυτικά. Θα πήγαινε στο Tithlon να βρεί
πολεμιστές για να τον βοηθήσουν να περάσει στην αντεπίθεση. Ήταν αποφασισμένος
να τιμωρήσει τον Talkeri, καθώς ήταν βέβαιος πως όλα αυτά ήταν δικό του
σχέδιο. Και έτσι αποχαιρέτησε προσωρινά τον Keldar, με την υπόσχεση ότι θα
επιστρέψει όσο γρηγορότερα γίνεται.

