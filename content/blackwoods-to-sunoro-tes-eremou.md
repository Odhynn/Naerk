---
date: 2017-04-06
author: sfakias
---
# Blackwoods: To σύνορο της ερήμου

Τα δάση στα νότια του Oventhart, αποτελούν ένα φυσικό σύνορο ανάμεσα στις
πόλεις και τα αγροκτήματα του Βορρά και την έρημο Allwick. Το δάσος φέρει σε
κάθε σημείο του τα σημάδια του Ghost War. Ανάμεσα στα ξεραμένα δέντρα
βρίσκονται σε πολλά σημεία σκελετοί τεράστιων ζώων και απομεινάρια
φαντασμάτων. Βράχοι ολόκληροι βρίσκονται κομμένοι με χειρουργική ακρίβεια, ενώ
μέχρι και τα δέντρα μοιρολογούν στο πέρασμα του ανέμου.

Πολύ λίγα όντα επισκέπτονται το δάσος. Οι ιστορίες που έχουν διαδοθεί προς τα
έξω είναι αρκετά φρικιαστικές, και όσοι περνούν συνήθως τις επιβεβαιώνουν. Τα
πλάσματα που έχουν μείνει εδώ είναι είτε αφύσικα, επιθετικά πνεύματα που
κυνηγούν κάθε πιθανό θύμα, είτε υβρίδια ζώων και φυτά, τα οποία μπορεί να μην
αντιμετωπίζουν εχθρικά τους ταξιδιώτες, αλλά σίγουρα προτιμούν την ησυχία
τους, στην καλύτερη περίπτωση. Από φυλές κενταύρων με τόξα και βέλη, μέχρι
παιχνιδιάρηδες σάτυρους και από φυτά-παγίδες μέχρι  δηλητηριώδη μανιτάρια και
γιγάντιες σφήκες, τα δάση αυτά πολύ λίγη σχέση έχουν με το μέσο εύκρατο δάσος.

Η αλήθεια είναι πως αν δεν υπήρχε το εμπόριο, κανείς δεν θα περνούσε από το
δάσος, και οι δυσοίωνες αυτές αναφορές θα ήταν σπάνιες. Ωστόσο, οι νομάδες της
Allwick καθώς εμπορεύονται με τους κατοίκους του Oventhart, διαπίστωσαν πως η
διαδρομή του δάσους ήταν ένα αναγκαίο κακό. Οι δύο αυτοί λαοί μοιράζονται
πολλά κοινά: Ήδη πριν από το Ghost War υπήρχαν κοινές ρίζες στους νομάδες και
τα ξωτικά που κατοικούσαν και στα δύο μέρη, και οι δεσμοί αυτοί δοκιμάστηκαν
στο Ghost War, που πήραν το μέρος της Malahir ενάντια στα πλάσματα της
Αuromia, και οι μύθοι λένε πως ήταν ένας από τους καθοριστικούς λόγους που
νίκησε, καθώς η Auromia είχε πολύ περιορισμένη βοήθεια από την υλική διάσταση.

Ο δεσμός των δύο χωρών δοκιμάστηκε τόσο στη μάχη των πόλεων-κρατών του
Oventhart με το Northart, καθώς και στην ακμή της τυρρανικής Kambah. Σε πολλές
περιπτώσεις πρόσφυγες πήγαιναν στις νότιες ερήμους, ενώ οι δύο λαοί
ανεφοδιάζονταν με μπαχαρικά από το νότο και ατσάλι από το βορρά. Επομένως, για
όλους αυτούς τους λόγους, επιστρατεύτηκαν πανίσχυροι δρυίδες και ιχνηλάτες,
στους οποίους ανατέθηκε το καθήκον να κρατούν το μονοπάτι του δάσους ανοικτό
και προσπελάσιμο από ταξιδιώτες και καραβάνια, με αντάλλαγμα την δυνατότητα να
ασκούν εξουσία σε ολόκληρο το δάσος και να ανεφοδιάζονται στα αναγκαία αγαθά
από τα καραβάνια που περνούσαν. Οι περιπτώσεις που οι Ghostwatch έχουν σώσει
καραβάνια από επιθέσεις φαντασμάτων είναι αναρίθμητες. Το γνωμικό τους είναι
"Οι αιχμές μας είναι ασημένιες", δείχνοντας πως ο πραγματικός τους εχθρός
είναι οι υπερφυσικές παρουσίες του δασους, και όχι τα πλάσματα του, τα οποία
πολλές φορές είναι μέλη της ίδιας της φρουράς.

Έτσι, ο δρόμος ονομάστηκε Vinepass, και η φρουρά Ghostwatch. Αρχηγός τους
είναι ο Chandor ο Ξένος, ενώ στην απουσία του υπεύθυνος είναι ένα ξωτικό εν
ονόματι Aeluril, που θεωρείται ο τρίτος καλύτερος τοξότης του Oventhart. Στα
βόρεια του Vinepass, υπάρχει και μια ταβέρνα, εν ονόματι Οινο-Πνεύματα, όπου
όλα τα καραβάνια και οι Ghostwatch σταματούν και ανταλλάζουν ιστορίες. Σπανίως
μάλιστα, υπάρχει μια μικρή πιθανότητα την ταβέρνα να επισκευθούν και μερικά
από τα πιο κοινωνικά πλάσματα του δάσους, κυρίως Σάτυροι, που ανταλλάζουν τις
ιστορίες τους με γενναία κεράσματα αλκοόλ από τους ταξιδιώτες.

