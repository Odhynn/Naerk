---
date: 2020-08-27
author: sfakias
---
# Khalaram: the Dark Town

Τον προηγούμενο αιώνα, στο νότιο Darrok δραστηριοποιούταν μια μικρή ομάδα στην
υπηρεσία του Βασιλιά Hawlfeyth. H περιοχή που δρούσαν ήταν στους ανατολικούς
βάλτους του Zunomar και συγκεκριμένα στην πρωτεύουσα της περιοχής, το
Khalaram. Γνωστοί και ως The Khalarsnake, λάμβαναν εντολές απευθείας από τον
Βασιλιά, και τις έφερναν εις πέρας χωρίς αντιφάσεις. Μισητοί για κάποιους,
αξιόπιστοι για άλλους, ήταν ανάμεσα στα πιο δημοφιλή άτομα της χώρας.



Ο πρώτος ήταν ο Zeith Gyr, ένας πανέξυπνος αριστοκράτης ευγενικής καταγωγής.
Ακούραστος ταξιδιώτης και σπουδαγμένος παντογνώστης, είχε περάσει πολλά χρόνια
σε ακαδημίες και βιβλιοθήκες συλλέγοντας στοιχεία που για άλλους έμοιαζαν
αχρείαστα. Πάντα ετοιμόλογος, έμοιαζε να έχει την απάντηση σε όλες τις
ερωτήσεις, αν και πολλοί τον θεωρούσαν γλοιώδη.  



Ο δεύτερος ήταν ο Matthen Bluntnose, ένα γιγάντιο half-orc. Αρχικά μέλος της
φρουράς του βασιλιά, είχε διωχθεί από το παλάτι όταν μαθεύτηκε πως πουλούσε
προστασία σε μαγαζιά της πόλης και ήταν μπλεγμένος σε διάφορες καβγάδες και
δολοφονίες. Έμοιαζε να έχει αρκετά τσιράκια που τον σέβονταν, και ακόμα
περισσότερους που τους απειλούσε η τους εκβίαζε να δρουν με βάση τις επιθυμίες
του.



Η τρίτη ήταν η Kalar Gyr, κόρη του Zeith και μιας ξωτικίνας. Για τους
περισσότερους, ήταν απλώς μια πριγκίπισσα, που βοηθούσε τον πατέρα της στις
δουλειές του. Αυτό που οι περισσότεροι δεν ήξεραν, όμως, είναι πως τα βράδια
ήταν η Nyrda: Μία εκτελεστής που έβγαινε και σκότωνε εγκληματίες. Μια στυγερή
δολοφόνος, που άφηνε ένα ασπρόμαυρο χαρτί με ένα φίδι στα θύματά της.



Ο τέταρτος ήταν o Hurdali Khamarnaya, ένας Viperfolk αλχημιστής. Ήρθε από τα
Ngamui Isles, και σύντομα απέκτησε τη φήμη του χειρότερου δηλητηριαστή σε
ολόκληρη τη χώρα: Οι τοξίνες του ήταν φονικές με ποικίλους τρόπους. Άλλες
υπνώτιζαν, άλλες παρέλυαν, άλλες σκότωναν αργά και άλλες γρήγορα. Και προφανώς
ποτέ δεν γυρνούσαν πίσω σε αυτόν αποδεικτικά στοιχεία, αλλά και ο ίδιος
κράταγε χαμηλό προφίλ.



Η πέμπτη τέλος ήταν η Horionvill "The Redeemer", firefolk μάγισσα. Είχε
φτιάξει μια μικρή αίρεση του Neverborn στην πόλη, και έκαναν σαδιστικές
τελετές. Τα πανίσχυρα ξόρκια της της επέτρεπαν να πείθει τον οποιονδήποτε σε
μετάνοιες και λιτανίες, και σταδιακά απέκτησε μεγάλη επιρροή σε αρκετούς
κύκλους μάγων.



Προφανώς, παρά τις ιδιομορφίες του το Khalaram παρέμενε πόλη του Νότιου
Darrok. Ως εκ τούτου, είχε κάποιες υποχρεώσεις: Να στέλνει τους φόρους του, να
στέλνει στρατό όποτε ήταν απαραίτητο, και να μην δημιουργεί προβλήματα στις
γειτονικές του διοικητικές περιφέρειες. Μέσα σε ένα χρόνο, απέτυχε και στα
τρία. Οι φοροεισπράκτορες γύρισαν με άδεια χέρια, και με υποσχέσεις
μελλοντικών πληρωμών με τόκους. Η εισβολή του τιτάνα Dumspergrond βρήκε την
περιοχή παγερά αδιάφορη. Και ακόμα χειρότερα, στις αρχές της επόμενης χρονιάς
ορδές από ζόμπι επιτέθηκαν σε χωριά κοντά στο Lamerpad: Μια πράξη για την
οποία όλες οι αρχές του Khalaram αποποιήθηκαν κάθε ευθύνη.



Και ενώ ο κόμπος έφτανε στο χτένι, μέσα στο Khalaram τα πράγματα είχαν
ξεκαθαρίσει. Όσοι είχαν μείνει από την παλιά φρουρά ήταν υπηρέτες και
μαριονέτες στην υπηρεσία του Zeith. Όσοι αντιστέκονταν, τιμωρούνταν
παραδειγματικά από τον Nyrda, τον Hurdali ή τον Matthen, ενώ η Kalar και η
Horionvill φρόντιζαν να μαθαίνουν όλες τις φήμες, και να κρατούν όλους τους
μάγους υπό τον έλεγχό τους. Σύντομα όλη η πόλη δρούσε με την απόλυτη εξουσία
των Khalarsnake.



Ο νέος πλέον βασιλιάς Labelas Lionhead δεν μπορούσε να αφήσει αυτή την
κατάσταση αναπάντητη. Την άνοιξη του 4779, εμφανίστηκε έξω από τα τείχη της
πόλης ο στρατηγός Ildish Tetharym με δύο χιλιάδες πολεμιστές και απαίτησε να
παραδοθεί ο Zeith. Προφανώς, κανείς δεν είχε πιαστεί απροετοίμαστος: η
Horionvill ήξερε πόσους στρατιώτες θα φέρει πριν καν ξεκινήσει από το Ekteron.
Οι πύλες άνοιξαν, αλλά μόνο ζόμπι βγήκαν να υποδεχτούν το στρατό. Ο Ildish τα
αντιμετώπισε χωρίς ιδιαίτερη δυσκολία, αλλά κατάλαβε πως πλέον δεν υπήρχε
κανένα πεδίο επικοινωνίας με το Khalaram.



Οι απώλειές τους ήταν μικρές, καθώς ο στρατός ήταν άριστα εξοπλισμένος και
έμπειρος και ο Ildish πολύ ισχυρός μάγος και πολεμιστής. Αποφάσισαν να
πολιορκήσουν την πόλη, αλλά η έφοδος στα τείχη βρήκε πολλές μαγικές παγίδες
και τοξότες να ρίχνουν βέλη. Ο στρατηγός φώναξε οπισθοχώρηση μέχρι να
ετοιμάσουν πολιορκητικά όπλα. Έφτιαξαν σκηνές για να κατασκηνώσουν περιμετρικά
των τειχών. Το φαγητό τους ωστόσο αποδείχθηκε δηλητηριασμένο: ο Hurdali έδωσε
στη Nyrda ένα πανίσχυρο δηλητήριο που μπόρεσε να το ρίξει σε αρκετά καζάνια
χωρίς να την καταλάβουν. Εμετοί και διάρροια έπιασαν τους μισούς σχεδόν
πολεμιστές.  



Μέσα στη νύχτα, όμως, οι Khalarsnake ξαναχτύπησαν. Βρυκόλακες εμφανίστηκαν σε
πολλές σκηνές και αφαίμαξαν το αίμα αρκετών πολεμιστών, ενώ οι νεκροί που δεν
έγιναν και οι ίδοι βαμπίρ σηκώθηκαν σαν ζόμπι από τη Horionvill. Η μάχη αυτή
τη φορά ήταν πολύ πιο δύσκολη. Ο ίδιος ο Ildish αναγκάστηκε να καταφύγει στα
ισχυρότερά του ξόρκια για να κάψει τα περισσότερα βαμπίρ, ενώ όταν του
τέλειωσαν και αυτά, άρχισε να τα πετσοκόβει με το ασημένιο του ξίφος. Στην
προσπάθειά του να φτάσει τη Horionvill, αντιμετώπισε τον Matthen, που τον
καθυστέρησε αρκετά ώστε να φύγουν και οι δύο από κει με ασφάλεια με
τηλεμεταφορά. Η μάχη τράβηξε το μεγαλύτερο μέρος της νύχτας, και το πρωί οι
απέθαντοι ήταν όλοι οριστικά νεκροί, αν και με ανεπίτρεπτα μεγάλες απώλειες
από το στρατό.



Παρότι απέκρουσαν την επίθεση, ο Ildish ήξερε πως η υπόθεση ήταν χαμένη. Η
πόλη είχε διαλέξει το δικό της δρόμο. Ο μόνος τρόπος να της επιτεθούν τώρα θα
ήταν με όλο τους το στρατό, και πάλι θα είχαν απώλειες. Επέστρεψε πίσω στο
Ekteron να το εξηγήσει στον Labelas, ο οποίος συμφώνησε πως δεν είχαν τους
πόρους για να κάνουν επίθεση, σε μια τόσο δύσκολη περίοδο. Το Khalaram
απέδειξε ότι δεν θέλει κανέναν πάνω από το κεφάλι του: και κάπως έτσι, η πόλη
αυτή έφυγε από τη δικαιοδοσία του νότιου Darrok και πλέον βαδίζει τη δικιά της
πορεία.  

