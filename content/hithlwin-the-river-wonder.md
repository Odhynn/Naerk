---
date: 2017-02-12
author: sfakias
---
# Hithlwin, the River Wonder

Ένας από τους πιο βασικούς ποταμούς που ξεκινούν από το Paraselt είναι ο
Ilmen. Ο ποταμός αυτός θεωρείται από τους μεγαλύτερους σε ολόκληρη τη Na'erk,
καθώς προχωράει χιλιάδες μίλια προς τα ανατολικά, τροφοδοτεί τις νότιες
πεδιάδες του Tithlon και περνάει κάτω από το Edhelwood, συνεχίζοντας
ανατολικά, στην χώρα που ονομάζεται Hithlwin, για να καταλήξει στην θάλασσα
του Vaylen.



Πολλούς αιώνες πριν, ο Ilmen ήταν ένας χαώδης ποταμός, γεμάτος πυκνά δάση και
βλάστηση. Άγρια ξωτικά και φυλές ζούσαν εκεί, με πληθυσμούς που αυξομοιώνονταν
διαρκώς. Η μεγαλύτερη φυλή ανθρώπων βρισκόταν στα ανατολικά, κοντά στο δέλτα
του ποταμού. Ονομάζονταν Hithlen. Οι Hithlen, σε αντίθεση με τις άλλες φυλές
στα δυτικά, είχαν διαρκή πληθυσμιακή αύξηση και ανάπτυξη. Αυτό οφειλόταν
κυρίως στο ότι είχαν αναπτύξει τη γεωργία τους. Όλες οι εκτάσεις στο μισό
μήκος του ποταμού ήταν εύφορες πεδιάδες, και ήταν σπαρμένα παντού. Οι Hithlen
τότε έφτιαξαν και την πρωτεύουσα τους στην όχθη του ποταμού, και την ονόμασαν
Elmatassi, το διαμάντι του ποταμού.



Η Elmatassi ήταν μια πόλη που διαρκώς μεγάλωνε, όπως και ο πλυθησμός της
χώρας. Νερόμυλοι και ανεμόμυλοι ήταν ανεπτυγμένοι σε όλη τη χώρα, που σύντομα
πήρε το όνομα Hithlwin. Βοοειδή και μουλάρια καθημερινά όργωναν τα εδάφη,
τροφοδοτώντας συνεχόμενα τις αυξανόμενες ανάγκες των κατοίκων. Ωστόσο, σύντομα
η επέκταση του Hithlwin έφτασε στις δυτικές ζούγκλες, με τους ντόπιους να
βλέπουν τους Hithlen εχθρικά. Οι Hithlwin ξεκίνησαν να τους πολεμούν και να
κόβουν τα δάση, μεγαλώνοντας τις καλλιέργειές τους, και μιας και είχαν πολύ
περισσότερους πολεμιστές, μπορούσαν με ευκολία να κάμψουν την αντίσταση των
υπόλοιπων φυλών και να τους διώξουν απ΄οτις περιοχές τους. Πολλοί πρόσφυγες
αναζήτησαν καταφύγιο στο Tithlon, όπου και έγιναν δεκτοί.



Λίγους μήνες αργότερα, ενώ οι πολεμιστές του Hithlwin είχαν μπεί για τα καλά
στο δάσος, συνέβη κάτι απρόοπτο. To ηφαίστειο του Kegrozal στο Paraselt
εξερράγη, πετώντας μια τεράστια ποσότητα από ηφαιστειακή τέφρα, λάβα και μάγμα
προς όλες τις κατευθύνσεις. Ωστόσο, οι ανέμοι έφεραν το μεγαλύτερο μέρος της
έκρηξης στα ανατολικά, με αποτέλεσμα το μεγαλύτερο μέρος της ζούγκλας να
καταστραφεί και να αποτεφρωθεί. Αυτό ήταν η χαριστική βολή για τις φυλές του
δάσους. Όσοι πρόλαβαν διέφυγαν στο Tithlon ή στα νότια παράλια, ενώ η έκταση
ισοπεδώθηκε.



Δύο χρόνια μετά, οι Hithlen ξαναμπήκαν σε ότι είχε μείνει από τη ζούγκλα, αυτή
τη φορά χωρίς αντίσταση. Η στάχτη αποδείχθηκε ιδιαίτερα γόνιμη για τα σπαρτά,
και μέσα στα επόμενα χρόνια το αποτεφρωμένος δάσος με ταχείς ρυθμούς
μετατράπηκε σε καλλιέργειες. Οι Hithlen εξημέρωσαν ελέφαντες από τα νότια,
οχύρωσαν τα σύνορά τους στα βόρεια και μοίρασαν τη γη σε όλο τον πληθυσμό για
να την καλλιεργεί. Από τότε το Hithlwin βρίσκεται σε μια διαρκή πορεία ακμής.
Οι εχθροί του είναι πλέον τα ξωτικά της Naryal και τα ορκ του Crol'gosh, αλλά
στις ανοικτές πεδιάδες του νότου είναι αδιαμφισβήτητα ανίκητος ο στρατός του,
ο οποίος πλέον απαριθμεί δύο εκατομμύρια τακτικούς και άτακτους πολεμιστές,
μαζί με εκατοντάδες ελέφαντες.



Όσο για τις πόλεις του, περιλαμβάνουν κτήρια, μνημεία και κατασκευές
ασύλληπτης αρχιτεκτονικής. Μάρμάρινες κολώνες, δεκάδες γυάρδες σε ύψος,
γέφυρες μήκους πάνω από ένα μίλι, αψίδες, πυραμίδες, πύργοι και υδραγωγεία
συμπληρώνουν μια μοναδική εικόνα της δύναμης του Hithlwin. Κανείς δεν μπορεί
να αμφισβητήσει την δύναμή του, και όλοι τρέμουν στη σκέψη και μόνο ότι η
γερουσία, το ανώτατο όργανό τους, μπορεί να αποφασίσει μια μέρα να εισβάλλει
σε γειτονική χώρα, καθώς η δυσκολία υλοποίησης αυτής της απόφασης είναι
περίπου ίδια με τη δυσκολία λήψης της, σύμφωνα με πολλούς.

