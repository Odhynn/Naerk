---
title: "Jalerk, η ατέλειωτη θάλασσα"
date: 2016-12-13
author: sfakias
---

Η ιστορία της Jalerk, σε πολλά χωριά, λένε ότι υπάρχει μόνο για να αποθαρρύνει
τα παιδιά και τους άπειρους ναυτικούς από το να διασχίζουν τα πιο απόμακρα και
βαθιά νερά. Στην πραγματικότητα, όμως, αυτή η ιστορία συμβολίζει πολύ
περισσότερα.

H επαφή των ανθρώπων με τη θάλασσα ξεκίνησε από την Kultaria, το Thimvert και
το Korhond. Ο κάθε ναυτικός δοκίμαζε τα όριά του στο νερό με βάση τα καλύτερα
καράβια που είχαν φτιαχτεί. Περνώντας από τις σχεδίες στις ψαρόβαρκες και από
κει στα πρώτα ιστιοφόρα, οι ναυτικοί εξερευνούσαν νέες περιοχές για
καλλιεργήσιμα εδάφη, εμπόριο, τρόφιμα, λεηλασία και αποικίες. Με τα καράβια να
εξελίσσονται πολύ νωρίτερα από τα όργανα πλοήγησης, σύντομα πολλοί καπετάνιοι
βρέθηκαν σε θάλασσες άγνωστες, εκατοντάδες μίλια μακριά από την κοντινότερη
στεριά, πολλοί για να βρουν εκεί και το τέλος τους.  


Μια μέρα, ξεκίνησε από το Kudram ένα μεγάλο εμπορικό πλοίο με κατεύθυνση προς
τα ανατολικά. Ο καπετάνιος του, ο Owstok, είχε μαζέψει αρκετούς γενναίους
ναύτες και ήταν αποφασισμένος να διασχίσει τα Whalelands για να δει αν υπήρχε
γη παραπέρα. To πλοίο γέμισε με όσες προμήθειες μπορούσε να χωρέσει και
ξεκίνησε το μακρύ ταξίδι του. Μέχρι τότε, σε εκείνο το σημείο πήγαιναν μόνο
φαλαινοθήρες. O Owstok προσπέρασε γρήγορα τα βοσκοτόπια των φαλαινών και
συνέχισε ανατολικά. O άνεμος τις πρώτες τρεις βδομάδες ήταν ούριος, και
σύντομα ανοίχτηκε στον ωκεανό. Αντιμετώπισε καταιγίδες, με απώλειες στο
πλήρωμα, και νηνεμίες, με απώλειες στις προμήθειες.

Τελικά, τα τρόφιμα άρχισαν να εξαντλούνται, παρά τις προσπάθειες του
πληρώματοςγια ψάρεμα, και δεν υπήρχε πουθενά κανένα σημάδι γης. Οι ναύτες
είχαν αρχίσει να γκρινιάζουν και να θεωρούν όλο το ταξίδι μάταιο, αλλά ο
Owstok πίστευε ότι θα έφταναν κάπου και ότι οι οιωνοί των θεών ήταν ευοίωνοι.
Επέλεξε να συνεχίσει, κάτι που σήμαινε ότι πλέον δεν τους έφταναν τα τρόφιμα
για να γυρίσουν πίσω, και έπρεπε να συνεχίσουν ευθεία.

Ένας ένας οι ναύτες άρχισαν να πεθαίνουν από την πείνα. Όλοι άρχισαν να
απελπίζονται, και σύντομα στράφηκαν στον καννιβαλισμό. Παντού τριγύρω υπήρχε
μόνο το απέραντο γαλάζιο. Επτά βδομάδες μετά την αναχώρησή τους, οι
περισσότεροι σέρνονταν από την πείνα. Άρχισαν να χάνουν κάθε αίσθηση του
χρόνου και της θέσης τους. O Owstok ήταν θλιμμένος, όχι για τον εαυτό του,
αλλά γιατί θεωρούσε πως είχε οδηγήσει το πλήρωμά του στο θάνατο. Τότε, μια
μέρα, ενώ είχε απομείνει μισή ντουζίνα ναύτες, ο Owstok μάζεψε απελπισμένος
τις δυνάμεις του, σκαρφάλωσε στην πλώρη και φώναξε στο κενό.  


"Όποιος και αν είσαι, εσύ! Ξέρω ότι υπάρχεις! Εμφανίσου!"

Επικράτησε απόλυτη ησυχία για αρκετή ώρα.

"Σε σένα μιλάω! Θάλασσα!"

Τότε από την θάλασσα ξεπρόβαλλε ένας πελώριος όγκος. Ήταν ένα πελώριο σφαιρικό
κεφάλι με ένα στόμα, μεγαλύτερο από το πλοίο, που το υποστήριζε ένας μακρύς
λαιμός γεμάτος λέπια.

"Με φώναξες, θνητέ;" Μίλησε με μια ψυχρή, απόκοσμη φωνή.

O Owstok μάζεψε το κουράγιο του και απάντησε. "Ναι! Είμαι ο καπετάνιος αυτού
του πλοίου, και θέλω να με αφήσεις να φτάσω στη γη που είναι μπροστά μου."

"Δεν υπάρχει καμιά γη μπροστά σου, παρά μόνο εγώ." Είπε το πλάσμα.

"Αφιέρωσα όλες μου τις προσπάθειες να φτάσω εδώ, μελέτησα τους οιωνούς και τα
άστρα, είδα τα σμήνη από θαλασσοπούλια, έκανα τις θυσίες μου στους θεούς και
ότι περνούσε από το χέρι μου. Που είναι η στεριά; Που είναι η υποσχόμενη γη;"

"Είναι αλήθεια, είσαι ο πρώτος που έφτασες εδώ. Όμως, δεν υπάρχει γη εδώ. Για
σκέψου λίγο. Όλα όσα έκανες, σε οδήγησαν απλά πιο βαθιά σε μένα. Έχασες
ναύτες, προμήθειες, τα πάντα, για να έρθεις εδώ. Δεν είχες ιδέα αν υπάρχει
ξηρά. Κάθε κίνησή σου σε απομάκρυνε από τη ξηρά, αντί να σε φέρει σε αυτήν.
Δεν κατάφερες τίποτα, είσαι ανίκανος."

Τότε άνοιξε το μάτι του πλάσματος. Ένα και μοναδικό μάτι, κατάμαυρο και
σπειροειδές, και στο κέντρο του ο Owstok είδε την πραγματικότητα. Είχε
αποτύχει. Όλα όσα έκανε ήταν μάταια.

Γιατί στο κέντρο του ματιού, είδε το χάος, το κενό.

Όμως, τότε αναθάρρησε, μέσα στην τρέλα και την απελπισία του. "Εδώ κάνεις
λάθος. Γιατί έφτασα σε σένα. Έφτασα στο πιο απόμακρο μέρος αυτού του κόσμου.
Μπορεί να πεθάνω εδώ" ψιθύρισε και γονάτισε, "αλλά είδα εσένα. Δεν θα ξαναδώ
το σπίτι μου και το παιδί μου, αλλά κατάφερα κάτι."

Το πλάσμα νευρίασε, γιατί δεν του είχε απαντήσει κανείς έτσι. Είχε συνηθίσει
την απογοήτευση και την απελπισία, το θάνατο και το χαμό, αλλά όχι αυτή την
αντιμετώπιση. Τότε, άρχισε να περιστρέφεται και σήκωσε ένα πελώριο κύμα, αλλά
τελευταία στιγμή αποφάσισε να τους λυπηθεί. Πέταξε ψάρια και έφερε βροχή στο
πλοίο, και γύρισε τον καιρό ώστε να επιστρέψουν. Τους είπε όμως ότι αυτοί θα
ήταν οι πρώτοι και τελευταίοι στεριανοί που θα έδειχνε λύπηση.  


Οι ναύτες που γύρισαν πίσω είπαν όλοι αυτή την ιστορία. Ωστόσο, ο καπετάνιος
εξαφανίστηκε. Φήμες λένε ότι έμεινε πίσω στην Ατέλειωτη Θάλασσα, και κανείς
δεν ξέρει τι απέγινε, ενώ άλλοι λένε ότι γύρισε και κρύφτηκε σε ένα απόμακρο
δάσος.

Μετά από αυτή την ιστορία, πολλοί άρχισαν να φοβούνται τη Jalerk, την
Ατέλειωτη Θάλασσα και τους υποτακτικούς της, και όσοι έκαναν μακρινές
διαδρομές της έδειχναν τον αντίστοιχο σεβασμό και έκαναν τις τελετουργίες που
άρμοζαν. Γιατί η Jalerk συμβολίζει όλα αυτά: Τον φόβο για το άγνωστο, το
απόλυτο κενό, την απομόνωση και την ξενιτιά, το αρχέγονο και ξεχασμένο
μεγαλείο της φύσης.

