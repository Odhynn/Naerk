---
date: 2023-03-06
author: sfakias
---
# Pamfuhl: The Common Border

Η πόλη της Pamfuhl, (ή Farfuhl στα orcish) έχει μια μοναδική ιδιαιτερότητα: είναι η μόνη πόλη στο βορρά στην οποία κατοικεί κόσμος από πέντε διαφορετικές φυλές. Αυτό συνέβη γιατί οι περιοχές και των πέντε φυλών έφταναν μέχρι τις εκβολές του Norfol και των βουνών Foltar. Στα βουνά αυτά κατοικούσαν οι Dal'Vorag, στα ανατολικά μέχρι την Aperbung οι Bur'gg, στα νοτιοδυτικά καλλιεργούσαν τους λίγους μήνες του καλοκαιριού οι Arlas και από τις εκβολές του Norfolk ανέβαιναν βόρεια πάλι τους θερινούς μήνες οι ψαράδες των Volkash. Αλλά παραδοσιακά, στο Norfolk κατοικούσε η φυλή των Baldosh, η περιοχή των οποίων διαρκώς περιοριζόταν από τις προηγούμενες τέσσερις φυλές.

Το έτος 2427 ξεκίνησαν οι πρώτες συμπλοκές μεταξύ των Dal'Vorag και των Baldosh, όταν οι πρώτοι ήθελαν να επεκταθούν στις πεδινές εκτάσεις του ποταμού. Έπειτα από σκληρές μάχες, οι Baldosh κατάφεραν να σταματήσουν τους Dal'Vorag με την βοήθεια των Arlas, αλλά όχι προτού αυτοί κερδίσουν μεγάλες περιοχές, τις οποίες η φυλή του Σοφού Δράκοντα δεν κατάφερε ποτέ να ανακτήσει. Οι Arlas ήταν επίσης κερδισμένοι, καθώς εξασφάλισαν τα νώτα τους χωρίς να χάσουν περιοχές, ενώ για τη βοήθειά τους στους Baldosh κέρδισαν την πρόσβαση τους στον Norleg μέσω ενός δρόμου.  

Οι Bur'gg ήθελαν πρόσβαση στη θάλασσα, και ο μόνος τρόπος για να το καταφέρουν ήταν μέσω του ποταμού. Διαρκώς επιδίωκαν ένα δίαυλο επικοινωνίας, και εν τέλει κατάλαβαν πως η ανταλλαγή εμπορευμάτων ήταν η πιο εύκολη λύση. Οι γούνες από ζώα που έφερναν, καθώς και τα ψάρια της λίμνης, ήταν πολυπόθητα από τις υπόλοιπες φυλές και έτσι αρκετοί μπόρεσαν να εγκατασταθούν μόνιμα στην ανατολική όχθη του Norfol.  

Έτσι, δειλά δειλά, οι προσωρινοί οικισμοί των πέντε αυτών φυλών πλησίασαν όλο και περισσότερο, μέχρι που ενοποιήθηκαν στην Farfuhl, μια πόλη που περιλαμβάνει κατοίκους όχι μόνο από αυτές αλλά και από πολύ περισσότερες φυλές που έρχονται εδώ. Το συμβούλιο της πόλης αποτελείται από μέλη και των πέντε φυλών, ενώ δεν είναι σπάνιες οι περιπτώσεις που εκλέγονται σε αξιώματα ξένοι και ταξιδιώτες, που όμως είναι γνωστοί στην πόλη ή έχουν προσφέρει πολλά. Η Pamfuhl αποτελεί ένα σπάνιο παράδειγμα όπου εχθρικές φυλές ζουν μαζί. Σε ολόκληρη την ιστορία της πόλης έχουν συμβεί μόλις δύο βίαιες συγκρούσεις μέσα στην πόλη, με δεκάδες θύματα, αλλά ακόμα και αυτά τα περιστατικά για τόσους αιώνες ύπαρξής της πόλης είναι ασήμαντα σε σχέση με άλλες μάχες μεταξύ φυλών.  

