---
date: 2018-12-26
author: sfakias
---
# The fall of an Empire: Zulhan

Το Zulhan ήταν μια από τις ισχυρότερες αυτοκρατορίες την εποχή του Ghost war.
Σε εκταση απλωνόταν σε ολόκληρη την τωρινή πεδιάδα της Marelthia καθώς και σε
ολόκληρο το νότιο μισό της Allwick. H εποχή της ακμής του Zulhan όμως ήταν
δύσκολη. Δράκοι έσπερναν τον τρόμο σε πόλεις και χωριά, ενώ οι μάχες μεταξύ
πανίσχυρων όντων ήταν συχνό φαινόμενο. Για να μπορέσουν να επιβιώσουν, οι
κάτοικοι της αυτοκρατορίας έφτιαξαν τεράστιες υπόγειες πόλεις, που εκτείνονταν
σε πολλά μίλια κάτω από τη γη, μακριά από τους κινδύνους της επιφάνειας.  

Εκεί, στα έγκατα της γης, βρήκαν μια νέα φυλή που κατοικούσε εκεί ήδη: Τα
Firefolk. Η πρώτη επαφή των δύο λαών ήταν ειρηνική. Και οι δύο μεριές
συμφώνησαν ότι μπορούσαν να συνυπάρξουν με αλληλοκατανόηση. Σύντομα, οι
σχέσεις των δύο λαών βελτιώθηκαν. Το εμπόριο άκμασε, και σύντομα όρισαν
ανώτατο συμβούλιο που έπαιρνε τις αποφάσεις με αμοιβαία συμμετοχή των
ισχυρότερων οικογενειών. Κατασκεύασαν πάνω και κάτω από το έδαφος μοναδικά
αρχιτεκτονικά μνημεία: Από ναούς και ακαδημίες μέχρι και πύργους και πελώρια
παλάτια.  

Το πρώτο πρόβλημα δημιουργήθηκε εξαιτίας της Il'vec. Όταν η Αδηφαγία της
Ακρίδας με το Lucust Blight άρχισε να ρημάζει τα πάντα από τα βόρεια προς τα
νότια, το Zulhan έστειλε τεράστιο στρατό με μάγους και ιππείς για να την
αντιμετωπίσουν, καθώς όλες οι σοδειές και τα ζωντανά στο πέρασμά της
απονεκρώνονταν. Με τη βοήθεια δρυίδων και πράξεων, μπόρεσαν να καταστρέψουν
την υλική της υπόσταση, όμως η ζημιά είχε ήδη γίνει. Η έκταση που είχε περάσει
το σμήνος της είχε ερημοποιηθεί αναντιστρεπτί. Γρήγορα, ξέσπασε λοιμός στο
βασίλειο. Τέσσερις πρίγκιπες μετανάστευσαν βόρεια με ένα μεγάλο μέρος του
πληθυσμού, και έφτιαξαν μια πόλη, το Eagle's Reach.  

Οι υπόλοιποι που έμειναν, αντιμετώπισαν το λιμό για πολλά χρόνια. Μετά από μία
δεκαετία, κατάφεραν να ορθοποδήσουν, όμως είχε απομείνει μόλις το ένα δέκατο
του πληθυσμού. Οι περισσότερες σοδειές είχαν καταστραφεί, και εμφανίστηκε ένα
δεύτερο μεταναστευτικό κύμα. Αυτοι μετανάστευσαν νότια, και δημιούργησαν το
σημερινό βασίλειο της Marelthia.  

Έπειτα και από το δεύτερο κύμα μεταναστών, άρχισε η παρακμή της πόλης. Ο
πληθυσμός της έμεινε σταθερός, αλλά μετά από τρεις γενιές δεν μπορούσαν πλέον
να φτάσουν τα επιτεύγματα των προγόνων τους στη μαγεία, στην επιστήμη και στις
τέχνες. Τα πράγματα έγιναν χειρότερα το έτος 104. Τότε ανέλαβε πρίγκηπας του
συμβουλίου εκ μέρους των κατοίκων της επιφάνειας ο Talkeri, της πανίσχυρης
οικογένειας των Ferames. Αυτοί φημίζονταν για τον πλούτο και την έπαρσή τους,
καθώς και για τις αιμομιξίες μεταξύ συγγενικών προσώπων, καθώς μάλλον τέτοια
ήταν και η περίπτωση του Talkeri. Ο Talkeri ένα έξυπνο, κοινωνικό και
πανέμορφο παιδί, όμως είχε πολύ κακή κράση. Αρρώσταινε συχνά με πνευμονίες και
γρίπη, ενώ έπασχε διαρκώς από φυματίωση που δεν γιατρευόταν, παρά τις
προσπάθειες των γιατρών.  

Εκείνη την περίοδο, από την μεριά των Firefolk είχε αναλάβει πριν δύο χρόνια
τα καθήκοντά του ο Teeso, της φατρίας των Lavarami. Ήταν και αυτός νέος σε
ηλικία, και του άρεσε η περιπέτεια και η δράση. Στο συμβούλιο όμως οι
ισορροπίες ήταν λεπτές, καθώς υπήρχε συνεχής διαφωνία για το ποιος ήταν
υπαίτιος για την παρακμή του βασιλείου. Όμως, οι firefolk είχαν το μικρότερο
μερίδιο ευθύνης, καθως δεν είχαν μεταναστεύσει πολλοί από το λαό τους και
συνέχιζαν να βοηθούν τους υπόλοιπους όπως μπορούσαν. Τότε έμελλε να
χειροτερέψει η φυματίωση του Talkeri.  

Οι Ferames δεν δίστασαν να ρίξουν το φταίξιμο στους Lavarami. Υποστήριξαν πως
είχαν καταραστεί με σκοτεινή μαγεία τον πρίγκιπα, για να έχουν την πλειοψηφία
του συμβουλίου. Επομένως, ότι και αν συνέβαινε στην υγεία του, θα ήταν οι
μόνοι υπεύθυνοι. Τότε, ο Teeso, παρόλο που είχε αντιληφθεί τον παραλογισμό
πίσω απ'όλα αυτά, ορκίστηκε να βρει τρόπο να τον θεραπεύσει, και να μην
επιστρέψει μέχρι τότε. Το συμβούλιο θα είχε πάλι ισορροπία, και αν μπορούσε να
τον θεραπεύσει, θα ήταν υποχρεωμένοι οι Ferames να αποσύρουν τις κατηγορίες.
Και η πρότασή του, παρά τις ενστάσεις των δικών του, έγινε δεκτή.  

Πολλοί τότε αντιλήφθηκαν πως αυτός ο όρκος σήμαινε την διά βίου εξορία του
Teeso. Όμως, αυτός είχε ορκιστεί με το αίμα του και σκόπευε να τηρήσει τον
όρκο του. Ταυτόχρονα, έμοιαζε εκείνη την στιγμή μάλλον ο μόνος τρόπος να
σταματήσουν οι εκατέρωθεν αντιπαραθέσεις, έστω και για λίγο. Και ο Teeso
άρχισε το ταξίδι του. Ταξίδεψε στα νότια, στα ανατολικά, στα δυτικά, και στα
βόρεια, με πολλές κακουχίες και αντιξοότητες. Τελευταίος του προορισμός ήταν
το Eagle's Reach, μετά από τρεις μήνες άκαρπης περιπλάνησης.  

Και εκεί, ένας από τους τέσσερις πρίγκηπες του έδωσε μια φιλοσοφική λίθο: Μια
πέτρα, που σύμφωνα με αυτόν, μπορούσε να δώσει αιώνια ζωή στον χρήστη της. Ο
Teeso την πήρε και γύρισε στο Zulhan. Βρήκε τον Talkeri ετοιμοθάνατο: Έβηχε
αίμα, το στήθος του μετα βίας ανεβοκατέβαινε, και οι προσπάθειες των καλύτερων
γιατρών και ιερέων είχαν απλώς παρατείνει το βάσανό του. Όλοι έκαναν στην
άκρη, καθώς ο Teeso έβγαλε τη λίθο και την ακούμπησε στο στήθος του Talkeri.  

Τότε, ο Teeso διαπίστωσε πως δεν μπορούσε να αφήσει τη λίθο από τα χέρια του,
και θυμήθηκε τα λόγια του πρίγκιπα από το Eagle's Reach: H αιώνια ζωή θα
δινόταν στον χρήστη της πέτρας, και ήταν ο ίδιος αυτός που την είχε
χρησιμοποιήσει. Ακόμα χειρότερα, του είχε αποκρύψει πως η πέτρα είχε τίμημα
μία ζωή για μία ζωή. Ο Talkeri, τότε, χλώμιασε, καθώς η πέτρα πήρε μια
σκοτεινή χροιά και άρχισε να ρουφάει τη ζωτική του ενέργεια: Μέσα σε λίγες
στιγμές, ο πρίγκιπας ήταν νεκρός, και ο Teeso έπεσε σαστισμένος κάτω, ανίκανος
να συνειδητοποιήσει αυτό που είχε μόλις συμβεί. Όλοι τριγύρω του είχαν
κοκκαλώσει.  

Ο εμφύλιος που ακολούθησε τσάκισε ότι είχε απομείνει από το βασίλειο. Μέσα σε
λίγες ώρες, τα περισσότερα μέλη των Ferames και των Lavarami ήταν νεκρά. Ο
Teeso κάλπασε προς το Eagle's Reach, οργισμένος και διψώντας για εκδίκηση από
τον αλχημιστή πρίγκιπα που τον είχε εξαπατήσει. Όμως, ο Talkeri δεν πέθανε
πραγματικά. Γιατί την ψυχή του την βρήκε ο Voolthow. Βρήκε μέσα της τη δίψα
για ζωή, τη δίψα για δύναμη, και τον τύλιξε με τη σκοτεινή του μαγεία,
παίρνοντας την θυσία όλων των ψυχών που πέθαναν στο όνομά του. Και μέχρι το
δειλινό εκείνης της ημέρας, ένας νέος τρόμος έμελλε να σηκωθεί από τα
συντρίμια, πλέον, της πρώην αυτοκρατορίας. Και είχε στα χέρια του μια ολόκληρη
στρατιά από απέθαντους, από τις ψυχές των νεκρών, δώρο του Θεού της Σκιάς: The
shadowflame army.

