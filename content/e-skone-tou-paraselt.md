---
date: 2016-12-07
author: sfakias
---
# Η σκόνη του Paraselt

Το Paraselt αποτελεί μια απο τις μεγαλύτερες οροσειρές σε ολόκληρη τη Na'erk.
Ξεκινάει από τα νότια των Πράσινων Λόφων και καταλήγει στα νησιά του
Erstalian. Κατά μήκος της οροσειράς βρίσκονται αρκετά ηφαίστεια, ενεργά κυρίως
στα νότια. Από αυτά, το πιο γνωστό είναι η Μαυρη Πάχνη, το ηφαίστειο του
τεράστιου δράκου Solusmeir. Τα ποτάμια στο Paraselt είναι λίγα και αρκετά από
αυτά ξεραμμένα, με αποτέλεσμα τα βουνά να είναι γεμάτα φαράγγια.





H οροσειρά του Paraselt είχε ήδη πολύ κακή φήμη προτού εγκατασταθούν εκεί τα
υπολείμματα της Ηττημένης Στρατιάς. Άπειρες φυλές βουνίσιων goblin κατοικούσαν
εκεί από τα αρχαία χρόνια, ενώ υπάρχουν μέχρι και δύο linnorms ένα
μαυροκόκκινο και ένα γκρι, που κατοικούν και αυτά σε ηφαιστειογενείς περιοχές.
Στα ανατολικά, το Paraselt συνορεύει με τις ερημιές του Rammok στους βάλτους
του Μαυρόνερου, ένα φυσικό εμπόδιο στις επιδρομές των goblin προς την δυτική
Oromil. Και αυτό γιατί σε διάφορες περιστάσεις οι φυλές μαζεύονταν και
εξοπλίζονταν σε διόλου ευκαταφρόνητα νούμερα. Τα περισσότερα φτάνουν σε ύψος
τα πέντε πόδια, κινούνται με μεγάλη ταχύτητα και σε μεγάλους αριθμούς η
επέλασή τους είναι φονική. Βασικός στόχος αυτών των επιθέσεων είναι οι τρεις
φυλές νάνων που έχουν μείνει, έπειτα από σκληρές μάχες, οι οποίες έχουν
στραφεί στην απομόνωση και έχουν χτίσει για προστασία παχιά, αδιαπέραστα τείχη
στα μέρη τους.





Το κλίμα της περιοχής είναι αρκετά ευμετάβλητο, αλλά αν κάτι το χαρακτηρίζει
είναι τα σύννεφα. Από τα μουντά σύννεφα του Νότου, που μετατρέπονται σε
ομιχλώδης βροχή και τις κίτρινες αμμοθύελες που έρχονται από τον Ανεμόλοφο,
μέχρι τη γκρίζη στάχτη από τη δραστηριότητα των ηφαιστείων, διαρκώς υπάρχει
μια θολή ατμόσφαιρα. Η διαρκής αλλαγή του ανέμου κρατάει τη θερμοκρασία σε
σχετικά ανεκτά επίπεδα συνήθως, αλλά οι μεταβολές είναι πολύ γρήγορες. Τέλος,
στα δυτικά και στα βόρεια ανά περιόδους πέφτει μια μαύρη βροχή, η οποία είναι
ιδιαίτερα όξινη, καθώς καταστρέφει φυτά και διαβρώνει κτήρια, ενώ καίει τη
σάρκα. Η προέλευση της είναι ακόμα άγνωστη.





Αυτό που λίγοι ξέρουν είναι ότι το Paraselt έχει πολλά μυστικά. Μπορεί να
αποτελεί μια από τις πιο αφιλόξενες και αποπνιχτικές περιοχές για τους
περισσότερους, αλλά σε πολλά βουνά υπόγειες και βουνίσιες φυλές goblin και
νάνων, καθώς και η Ηττημένη Στρατιά, διαρκώς σφυρηλατούν πέτρες και μέταλλα
και κατασκευάζουν μοναδικά αρχιτεκτονικά σχέδια για κτήρια, άμυνες, παγίδες
και όπλα, μιας και μεταξύ τους σπάνια υπάρχει ειρήνη. Πολλά από μονοπάτια του
βουνού, που είχαν σμιλέψει στο γρανίτη οι νάνοι τα αρχαία χρόνια υπάρχουν
ακόμα, αν και πολλά έχουν πέσει θύμα ηφαιστείων, κατολισθήσεων, η της
καταστροφικής μανίας των λίγων Γιγάντων που κατοικούν εκεί.



Πολλοί λένε, και έχουν δίκιο, ότι οι παραπάνω κίνδυνοι δεν είναι τίποτα
μπροστά σε αυτούς που επιφυλλάσει η ανατολική πλευρά της οροσειράς. Οι
ιστορίες λένε για απέθαντα πλάσματα, φτιαγμένα από λάβα και μάγμα, και για
απόρθητα φρούρια με ιπτάμενους πολεμιστές, που σπέρνουν τον τρόμο και το
θάνατο σε όποιον πλησιάσει. Το εμπόριο και οι ταξιδιώτες εδώ είναι κάτι σπάνιο
όσο και επικίνδυνο από κάθε άποψη. Σε αυτή τη μεριά, μάλιστα, βρίσκονται και
αρκετά υπόγεια περάσματα, που συνδέουν τη Na'erk με άλλες, κατώτερες
διαστάσεις, τα οποία και χρησιμοποιούνται από ανίερα πλάσματα, που έρχονται με
καταστροφικές διαθέσεις. Μόνο εξαιτίας του Kreyvan και των Ξωτικών του Shyrael
δεν έχει εξαπλωθεί αυτό το κακό παραέξω.

