---
date: 2017-05-17
author: sfakias
---
# Gods of Na'erk: Veiroch, Hand of the Tyrant

Ο Veiroch κάποτε ήταν Kenemi, από αυτούς που είχε στείλει ο Sergonial στην
Αβυσσο να πολεμήσουν τους δαίμονες. Ήταν μια επιβλητική παρουσία, ένας
τεράστιος πάνοπλος τιτάνας με πολλά χέρια και όπλα. O Veiroch πρακτικά ήταν
δεύτερος στην ιεραρχία μετά το Sergonial. Ο Veiroch ήταν αρκετά πιο βίαιος,
πολεμώντας συνέχεια στην πρώτη γραμμή και βασάνιζε τις ψυχές των δαιμόνων που
αιχμαλώτιζε στη μάχη. Παρόλο που είχε καλές σχέσεις με το Sergonial, ανά
διαστήματα που γύρναγε στο Tailway, έβλεπε πως ο Yerasthu μετάνιωνε όλο και
περισσότερο για την εκστρατεία. Έτσι, αποφάσισε να πάρει κάποιες πρωτοβουλίες.



Αρχικά, κατάφερε να κερδίσει την εμπιστοσύνη ανάμεσα στους υποτακτικούς του.
Δημιούργησε έναν στενό κύκλο, γύρω του, οι οποίοι ήταν υπο το διαρκή φόβο της
τιμωρίας του, μιας τιμωρίας που όλοι ήξεραν πόσο σοβαρή θα είναι. Ο Veiroch
έδινε μεγάλη αξία στη ζωή και πίστευε στη μετάνοια, επομένως ήταν της άποψης
ότι δεν υπήρχε κάποιος που δεν θα μπορούσε να τεθεί απόλυτα κάτω από την
εξουσία του με την κατάλληλη "πειθώ" και να πειστεί ταυτόχρονα ότι δε θα
λοξοδρομήσει. Την ίδια εξουσία ασκούσαν και στα κατώτερα ιεραρχικά επίπεδα οι
υποτακτικοί του, και στην κορυφή της πυραμίδας αυτής βρέθηκαν οι Painbringers,
λοχαγοί και στρατιώτες του Veiroch.



Σαν ομάδα οι Painbringers διέφεραν σε μεγάλο βαθμό από τα υπόλοιπα Kenemi.
Ανάμεσα σε αυτούς ήταν παραμορφωμένα Kenemi, στατιώτες που είχαν λιποτακτήσει
αλλά είχαν "πειστεί" να μην λιποτακτήσουν ξανά, αιχμάλωτοι δαίμονες που είχαν
εξαναγκαστεί σε μόνιμη στρατιωτική υπηρεσία στην πρώτη γραμμή, καθώς και άλλα
περίεργα πλάσματα. Και αυτό γιατί ο Veiroch στο Tailway, μιας και είχε μεγάλη
δικαιοδοσία, μπορούσε να διαλέγει εξονυχιστικά αυτούς που πίστευε πως θα του
ήταν πιο χρήσιμοι, και τους έπαιρνε στα κρυφά από την υπηρεσία του Yerasthu,
για να ενισχύσει τις τάξεις του. Έτσι σταδιακά ενδυνάμωσε τη θέση του ενώ
ταυτόχρονα ήταν ένας από τους βασικούς λόγους που η Αιώνια Σφαγή κράτησε τόσο,
καθώς οι στρατιές των Kenemi ανατροφοδοτούνταν και πειθαρχούνταν.



Ο Veiroch έγινε γνωστός γιατί ήταν ανάμεσα σε αυτούς που η μάχη τον
παραμόρφωσε περισσότερο απ'όλους. Ο αρχικός γενναίος πολεμιστής είχε
μεταλλαχθεί σε μια σκοτεινή φιγούρα, καλυμμένη στο αίμα, που τα όπλα που είχε
για να αποδίδει δικαιοσύνη είχαν μετατραπεί σε εργαλεία βασανισμού και
εκφοβισμού. Η ίδια η παρουσία του ήταν πολλές φορές αρκετή για να απομακρύνει
τους εχθρούς και να πείσει τους υποτακτικούς του, ενώ ο Sergonial πίστευε ότι
αφού οι ενέργειές του βοηθούσαν στην επίτευξη του σκοπού του, ήταν από ανεκτές
έως καλοδεχούμενες.



Επομένως, διόλου τυχαίο δεν είναι ότι κατά τη δημιουργία της κόλασης, ο
Veiroch απέκτησε ακόμα μεγαλύτερο κύρος. Πήρε μια τεράστια περιοχή για τον
εαυτό του και τη μορφοποίησε σε ένα τοπίο μόνιμου πόνου και συμφοράς, όπου και
έφερε τους Painbringers: την Κόκκινη Γωνιά. Οι ανώτερες τιμωρίες που αποφάσιζε
ο Sergonial και οι στρατηγοί του εκτελούνταν εδώ, και η σκέψη και μόνο ότι
κάποιος θα κατέληγε στα χέρια του Βασανιστή, ήταν αρκετή πολλές φορές για να
μην παραστρατήσει.



Οι Painbringers έχουν αρκετούς οπαδούς και στην υλική διάσταση, ο ένας πιο
διεστραμμένος από τον άλλο, ακόμα και για τα δεδομένα των Kenorex. Κάποιοι
είναι δήμιοι, άλλοι βασανιστές, άλλοι βιαστές και σαδιστές. Το ακόμα πιο
τρομερό είναι ότι σε πολλά μέρη υπάρχουν ολόκληροι θύλακες που έχουν
διασυνδέσεις με την εκάστοτε εξουσία της κάθε περιοχής που προσφέρουν υπογείως
τις υπηρεσίες τους σε εκφοβισμό, πληροφορίες και πειθώ κατά το δοκούν με την
αντίστοιχη πληρωμή. Και τέλος, είναι αυτονόητο ότι όπου οι Kenorex αποκτούν
δύναμη, αντίστοιχα οι Painbringers λαμβάνουν το καθήκον της εφαρμογής του
νόμου, της απόδοσης δικαιοσύνης και της "εξεταστικής επιτροπής" που βλέπει,
ακούει και κρίνει ανάλογα κάθε πράξη.







