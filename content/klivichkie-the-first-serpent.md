---
date: 2016-08-12
author: sfakias
---
# Klivichkie, the First Serpent




Στο σημείο που βρίσκεται το Paraselt, υπάρχει σήμερα ένα απόκρυμνο διαγώνιο
φαράγγι. Οι σοφοί λένε ότι ήταν η σήραγγα που έσκαψε για να βγει από τη γη ένα
πελώριο φίδι, και μετά διαβρώθηκε από το νερό των βουνών και κατέρρευσε. Αυτό
για το οποίο όμως δεν υπάρχει αμφιβολία, είναι ότι το Klivichkie ήταν ανάμεσα
στα μεγαλύτερα πλάσματα της Na'erk.





Ήταν ένα φίδι που το μήκος του έφτανε μισό μίλι και το πάχος του σχεδόν
σαράντα πόδια. Είχε σκληρά σαγόνια, που έτρωγαν την πέτρα καθώς προχωρούσε,
ενώ το ισχυρό οξύ στο σάλιο και στο στομάχι του την έλιωνε προτού βγει καν.
Στην πλάτη του είχε μια σειρά από πλάκες, που έλαμπαν στον ήλιο και έκοβαν
κάθετα το έδαφος, και η ουρά του είχε το σχήμα βέλους.





Από που ήρθε, δύσκολο να πει κανείς. Πολλοί θεωρούν πως ήταν κάποιο είδος
δράκου, αρχαίο και ξεχασμένο, υλοποίηση κάποιας νίκης του παρελθόντος. Άλλοι,
ότι είναι πλάσμα ενός Primordial που θέλει να καταστρέψει τον κόσμο. Κάποιοι,
τέλος, πιστεύουν ότι είναι ένα από τα κατασκευάσματα του Veth, που γλίτωσε.





Σε κάθε περίπτωση, το αποτέλεσμα ήταν το ίδιο. Πετάχτηκε έξω από το βουνό, και
επιτέθηκε στην περιοχή που μετέπειτα έγινε γνωστή ως Olwick, ισοπεδώνοντάς τη.
Γρήγορα, όλες οι κοντινές περιοχές εγκαταλείφθηκαν, ενώ όσοι δεν πρόλαβαν να
ξεφύγουν, βρέθηκαν να λιώνουν στο στομάχι του πλάσματος. Στρατιές ολόκληρες
προσπάθησαν να το σταματήσουν, αλλά σκορπίστηκαν σαν τα φύλλα στον άνεμο. Η
καταστροφή και ο τρόμος συνεχίστηκε για αρκετές βδομάδες, και γρήγορα φάνηκε
ότι κανείς και τίποτα δεν ήταν ασφαλής από την οργή του. Έπειτα, έσκαψε
υπογείως, κάτω από τη θάλασσα και επιτέθηκε στους Πράσινους Λόφους.





Ενώ είχε προχωρήσει κάμποσο, βρήκε την πρώτη αξιόλογη αντίσταση. Ενημερωμένοι
για τα γεγονότα, όλοι οι αξιόμαχοι πολεμιστές της χώρας, σχεδόν δέκα χιλιάδες,
απλώθηκαν σε δυο λόφους και περίμεναν το τέρας. Ανάμεσά τους ήταν η Veilanne
Stοrmwing, μια κληρικός του Saekla, και τους μοίρασε γαλάζιες αιχμές,
ευλογημένες από τον Primordial, για τα όπλα τους. Μαζί τους ήταν και τέσσερις
φιλικά προσκείμενοι δράκοι: o Draun'vlohoth, ένας γκριζωπός δράκος γεμάτος
φολίδες σαν καρφιά, ο Nentha, ένας πελώριος χρυσός δράκος και ο Orhodrai με
τον Erizkiero, οι νεαροί γιοι του. Η μάχη που ακολούθησε συντάρραξε τις
πεδιάδες και έσκαψε όλη την περιοχή.





To ερπετό επιτέθικε στο στρατό, καταβροχθίζοντας ότι ήταν στο πέρασμά του και
λιώνοντας με το κορμί του ότι υπήρχε τριγύρω. Τα βέλη και τα ακόντια
καρφώνονταν δεκάδες πάνω του, αλλά αποτελούσαν γι'αυτό απλώς μια μικρή
ενόχληση. Όταν επιτέθηκαν οι δράκοι, τότε ήταν η πρώτη φορά που τραυματίστηκε:
Τα νύχια τους το έγδαραν βαθιά και η ανάσα τους το έκαψε σε πολλά σημεία.
Ταυτόχρονα, οι πολεμιστές που είχαν γαλάζιες αιχμές, τις έχωσαν στη κοιλιά
του, και μαύρο αίμα έπεσε από τις πληγές. Ωστόσο, όταν ο Orhodai, που ήταν
γατζωμένος στο πλευρό του Klivichkie φώναξε στον Draun'vlohoth να τον
βοηθήσει, βρήκε τον Erizkiero να του επιτίθεται από το πλάι. Ο νεαρός δράκος
ζήλευε και μισούσε τον αγκαθωτό, και είχε δει στη φωλιά του πολλά αντικείμενα
που του άρεσαν. Η μάχη με το ερπετό ήταν η ευκαιρία που ήθελε για να τον
βγάλει από τη μέση. Τον χτύπησε, και αυτός έπεσε με το κεφάλι στην
ραχοκοκκαλιά του πλάσματος, και ζαλισμένος έπεσε χάμω. Ο Nentha όρμησε να
βοηθήσει το γιο του, αλλά μέχρι να φτάσει, το ερπετό γύρισε το σώμα του και
καταπλάκωσε τον Ordohai.



Στην απελπισία του, ο Nentha έβγαλε ένα πελώριο ουρλιαχτό, και τα μάτια του
έλαμψαν κάτασπρα από δύναμη. Φύσηξε με αυταπάρνηση, και η λευκή ανάσα του
άνοιξε μια καυτή τρύπα στο κορμί του πλάσματος. Συνέχισε να φυσάει, μέχρι που
η τρύπα μεγάλωσε, και εν τέλει, όταν το ερπετό παραμέρισε, βρήκε το γιο του
καταπλακωμένο και ακίνητο.Επιτέθηκε οργισμένος στο φίδι και του έκοψε λωρίδες
από τη σάρκα του. Αυτό άρχισε να βογκάει πληγωμένο, με τις πέτρες να
τραντάζονται. Τότε, ο Draun'vlohoth όρμησε μπροστά, στο κεφάλι του, και έσκαψε
με τα μυτερά του αγκάθια βαθιά, και εκεί άπλωσε τα φτερά του και τρύπησε μέχρι
το μάτι του ερπετού, απόπου και βγήκε σε μια έκρηξη υγρών. To πλασμα, στους
επιθανάτιους ρόγχους του, σύρθηκε προς τη θάλασσα απέναντι, και κατέληξε στην
παραλία απέναντι από την ηλιαχτίδα.Τα αποτελέσματα αυτής της μάχης ήταν πολλά,
πέρα από το να αλλάξει το ανάγλυφο της περιοχής. Ο Nentha, μιας και ήταν
μακριά όταν το ερπετό πλάκωσε το γιο του, θεώρησε τον Draun'vlohoth υπεύθυνο,
καθώς ο Erizkiero τον κατηγορούσε πως άφησε το αδερφό του να πεθάνει. Αυτός
αντεπιτέθηκε λέγοντας πως αν είχε επικαλέσει τη δύναμη της ανάσας του
νωρίτερα, ο γιος του θα ήταν ακόμα ζωντανός, μιας και ήταν πολύ περήφανος για
να παραδεχτεί πως το ερπετό η ένας μικρότερος δράκος τον καθυστέρησε. Έτσι, οι
δύο δράκοι έφυγαν, και μια βεντέτα άνοιξε μεταξύ τους. Ο Nentha, μετά από
αυτό, πήγε στην Ηλιαχτίδα, όπου έπειτα από σύμφωνη γνώμη όλων των κατοίκων,
διετέλεσε ως ηγέτης, και δέχτηκε όλη τη δόξα του σκοτωμού του ερπετού. Παρά τη
μεγάλη του θλίψη για το γιο του, κυβέρνησε δίκαια και υποδειγματικά, ενώ όρισε
κληρονόμο το γιο του, του οποίου η αυτοπεποίθηση μεγάλωσε κι άλλο.



O Draun'vlohoth έφυγε στα Βορειοανατολικά, αδιαφορώντας για τη δόξα, και
κλείστηκε σε μια σπηλιά, πικραμένος με την έπαρση και την αλαζονεία του είδους
του. Η ουλή στο κεφάλι του από την πτώση του έβγαλε το ψευδώνυμο "ο
σημαδεμένος". Και έκανε πολύ καιρό να βγει από εκεί.



Τέλος, πολλοί αφανείς πολεμιστές έδωσαν τη ζωή τους για να καταστεί εφικτή
αυτή η νίκη. Η Veilanne Stοrmwing έγινε σύμβουλος του βασιλιά της περιοχής,
ενώ από την μάχη διακρίθηκαν καμιά εικοσαριά πολεμιστές που μπόρεσαν να χώσουν
τα γαλάζια τους δόρια στο πλάσμα χωρίς να καταπλακωθούν στη συνέχεια, οι
οποίοι και τιμήθηκαν ανάλογα.



Πολλές από τις υπόγειες σήραγγες του νότου λέγεται ότι οφείλονται στο πλάσμα
αυτό, μιας και το πλάτος είναι περίπου το ίδιο, χωρίς μεγάλες αυξομειώσεις. Οι
διαστάσεις της είναι χαοτικές, αλλά πολλοί σοφοί υποστηρίζουν πως αν κάποιος
έβρισκε την αρχική και την ακολουθούσε, θα μπορούσε να δώσει απάντηση στο
γρίφο της προέλευσης του πλάσματος.

