---
date: 2023-05-06
author: sfakias
---
# The holy city of Almarica and the 700 Days of Shadow

"Εδώ, σε αυτή την έρημο, θα ζήσω τις υπόλοιπες μέρες μου. Εδώ θα οικοδομήσω τα θεμέλια της πίστης μας. Όποιος θέλει να δεκτεί το φως, ας με ακολουθήσει."

Αυτά ήταν τα λόγια του αρχιεπίσκοπου Felippe Sandiaz, όταν την άνοιξη του έτους 4478 ταξίδεψε στην έρημο του On-Herja, στα νοτιοανατολικά του Whistor. Λίγοι προσκυνητές τον ακολούθησαν, πιστοί του Sigard. Οι μισοί από αυτούς ήταν ξένοι, ερχόμενοι από την Imtaria και την Oromil. Κανείς δεν τον πήρε στα σοβαρά στην αρχή. Θεώρησαν ότι απλά τρελάθηκε από κάποιο όραμα του θεού του και πήρε το ιερατείο στο λαιμό του.  

Σε μια όαση, που είχε πηγάδια με νερό, ο Felippe έφτιαξε μια εκκλησία. Εκεί άρχισε καθημερινά να κυρήσει την πίστη του. Μιλούσε για ειρήνη, αρμονία και τιμή, έννοιες που έμοιαζαν να έχουν ξεχαστεί στη χώρα. Πειρατές είχαν διαλύσει την ύπαιθρο, και ληστές τις πόλεις. Όποιος δεν συνεργαζόταν μαζί τους κινδύνευε και η χώρα πρακτικά κυβερνιόταν από μερικούς κουρσάρους που στήριζαν το βασιλιά όσο αυτός έκανε τα στραβά μάτια στα εγκλήματά τους.  

Οι ιερείς του Sigard είχαν από την πρώτη στιγμή αντιταχθεί σε αυτό. Αλλά, καθώς η πίστη τους τους εμπόδιζε να πολεμήσουν, κατέληγαν τις περισσότερες φορές θύματα στην καταστροφική μανία των ληστών. Πολλοί λένε πως ο Felippe επέλεξε την απομόνωση για να σώσει το ιερατείο της Vhitu, άλλοι πως ήθελε απλώς να σώσει την πάρτη του.

Όποιος και αν ήταν ο λόγος, αυτό που ξεκίνησε σαν προσκύνημα ερημιτών, σύντομα κατέληξε ένας μόνιμος οικισμός. Ολοένα και περισσότεροι πιστοί έβρισκαν καταφύγιο εκεί, αρχικά από τη Vhitu και έπειτα από ολόκληρη τη χώρα. Ιερείς και ποίμνιο έβρισκαν καταφύγιο εκεί, και υπό την καθοδήγηση του Felippe, η περιοχή χτίστηκε και μεγάλωσε. Κήποι γέμισαν με εξωτικά φυτά και το νερό των πηγαδιών ανέβαινε και περνούσε σε όλα τα σπίτια από κανάλια. Σταδιακά, η περιοχή μεγάλωσε και έφτασε τις διαστάσεις πόλης. Και το όνομα που της δόθηκε ήταν Almarica, το λουλούδι της ερήμου.  

Η μετανάστευση στην Almarica γινόταν σε μια περίοδο που η βία είχε πολλαπλασιαστεί στη χώρα. Αλλά πέρα από θρησκευτικό χαρακτήρα, η πόλη ταυτόχρονα αποτελούσε καταφύγιο για κάθε χωρικό που έψαχνε να σωθεί. Και κανείς από όσους μπήκαν δεν τόλμησε να αμφισβητήσει την εξουσία του Felippe και των πιστών του Sigard. Κάπως έτσι, η θρησκευτική τους δύναμη σταδιακά μετατράπηκε σε πολιτική, και μέσα σε τρία χρόνια που η πόλη είχε συνεχίσει να μεγαλώνει, πρακτικά αποτελούσε τη συμπρωτεύουσα της χώρας. Τείχη την προστάτευσαν και σύντομα ιερείς της Sumril και του Hansa ζήτησαν επίσης καταφύγιο εκεί, με τον Felippe να τους δέχεται εγκάρδια.  

Τα γεγονότα που ακολούθησαν απέδειξαν περίτρανα πως ο Felippe, ανεξαρτήτως προθέσεων, είχε προλάβει τα χειρότερα. Όλη η χώρα σκοτείνιασε και λένε πως για 700 μέρες ο ήλιος δεν ξαναφάνηκε. Απέθαντοι και σκιές ξεπρόβαλλαν παντού και άρχισαν να επιτίθενται σε πόλεις και χωριά. Σφαγές γίνονταν σε καθημερινή βάση, και ακόμα και στη Sjemhe κανείς δεν ήταν ασφαλής. Τα πλάσματα του σκότους επιτέθηκαν και στην Almarica, όμως οι ιερείς κράτησαν το σκοτάδι μακριά από την πόλη.  

Ο Felippe δεν έμεινε με τα χέρια σταυρωμένα. Ήρθε σε επαφή με ιέρειες της Sumril και του Hansa και συμφώνησαν σε μια Ιερή Σύνοδο το έτος 4483. Η Σύνοδος αυτή, γνωστή και ως Α' Σύνοδος της Τριανδρίας της Almarica, πήρε μόνιμο χαρακτήρα και ονομάστηκε Divinalis. Τα ιερατεία συμφώνησαν από κοινού να δράσουν για να διώξουν τους απέθαντους, να προστατεύσουν τους πολίτες και να διαφυλάξουν την εθνική κυριαρχία του Whistor. Κάθε μία από τις τρεις θρησκείες είχε κάποια ταμπού, από την ειρήνη του Sigard, την πνευματικότητα και την αρμονία της Sumril και την φιλομάθεια και τη γνώση του Hansa, τα οποία εμπόδιζαν τα ιερατεία να λάβουν δράση σε κάποιους τομείς: Εκεί λοιπόν η Divinalis δημιούργησε τάγματα τα οποία θα μπορούσαν με συνδρομή ιερέων και από τα τρία ιερατεία να ανταποκριθούν σε κάθε πιθανή πρόκληση.  

Με έδρα την Almarica, δεκάδες τάγματα Divinalis άρχισαν να βγαίνουν και να διασπείρονται στη χώρα. Μάζευαν το λαό, κυρήσσοντας τις θέσεις των θεών και της Συνόδου, και δημιουργούσαν εστίες αυτοδιοίκησης και προστασίας σε κάθε οικισμό. Οι τοπικοί ιερείς στην πλειοψηφία τους δέκτηκαν να ενταχθούν στα τάγματα, ενώ όσοι αρνήθηκαν χαρακτηρήστηκαν αιρετικοί και φίλοι των κουρσάρων. Η δύναμη της Divinalis μπόρεσε να αποκρούσει πολλές επιδρομές, ενώ στη Vhitu δόθηκε μια καθοριστική μάχη, όπου οι εισβολείς και τα πλάσματα του Σκότους τράπηκαν σε φυγή μπροστά στη δύναμη του κλήρου και του λαού και οι πρώτες ακτίνες φωτός επέστρεψαν στη χώρα, καθώς το σκοτάδι έσπασε έπειτα από πανίσχυρες προσευχές. Τελικός σταθμός ήταν η καθαίρεση του βασιλιά-μαριονέτα της Sjemhe και η εγκαθίδρυση ενός νομάδα για βασιλιά που είχε την ευλογία της Συνόδου. Η Διετία των Σκιών είχε τελειώσει.

