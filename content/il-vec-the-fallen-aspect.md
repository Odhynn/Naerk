---
date: 2017-07-10
author: sfakias
---
# Il'vec: the Fallen Aspect

Μια από τις λιγότερο γνωστές Πράξεις του αρχαίου καιρού ήταν η Il'vec, η
αδηφαγία της ακρίδας. H πράξη αυτή, παρόλο που μοιραζόταν πολλές ομοιότητες με
τις άλλες πράξεις, δεν ήταν και η πλέον αρεστή. Και αυτό γιατί δρούσε
ιδιαίτερα παρασιτικά. καρπώνοντας τους κόπους άλλων, ενώ διαρκώς έτρωγε φυτά
και πτώματα. Παρόλα αυτά, είχε και πιστούς, οι οποίοι ήταν πολλές φορές τόσο
μίζεροι, βρωμιάρηδες και πεινασμένοι λήσταρχοι που συχνά τους μπέρδευαν για
ακόλουθους του Demon Lord Disiklek.



Όσο και αν την σιχαίνονταν όλοι, ωστόσο, η Malahir θεωρούσε χρήσιμη την
παρουσία της. Η Αδηφαγία της ακρίδας συντόνιζε πολλά παρασιτικά έντομα,
μύκητες και αποικοδομητές, για να καταστρέψουν οργανική ή έμβια ύλη και να
καθαρίσουν το τοπίο, πολλές φορές αποψιλώνοντας ολόκληρες περιοχές. Με τη
συνεισφορά της ο κύκλος της ζωής και η διατροφική αλυσίδα μπορούσαν να
ολοκληρωθούν. Το κενό που έμενε έπειτα η Malahir και άλλες πράξεις μπορούσαν
να το γεμίζουν με νέες δημιουργίες.



Και αυτή η πίστη της Malahir στην Il'vec δεν ήταν τυχαία. Μολις ξέσπασε το
Ghost War, η Αδηφαγία της Ακρίδας όρμησε στην πρώτη γραμμή του πολέμου,
σπέρνωντας τον όλεθρο στις τάξεις του στρατού της Auromia. Η επίθεσή της ήταν
τόσο σφοδρή, που βρέθηκε μέσα στις εχθρικές γραμμές, μαζί με το σμήνος της, να
σφάζει φαντάσματα και απέθαντους. Ωστόσο, ο ζήλος της αυτός της στοίχισε,
γιατί όταν εν τέλει ο Volrek μετέφερε το Evergrowing Forest και τη μάχη στην
υλική διάσταση, η ίδια είχε μπει τόσο βαθιά στο Ethereal Plane που έμεινε
εγκλωβισμένη εκεί, περικυκλωμένη από εχθρούς.



Τέσσερις δεκαετίες μετά, η Il'vec βρήκε τρόπο να επιστρέψει στην υλική
διάσταση. Ωστόσο, τα χρόνια που έμεινε στο Fifth Dimension της άφησαν
ανεπούλωτες πληγές. Ήρθε σε επαφή με το Shadow Plane και τις απέθαντες ψυχές
του Voolthow, και η ίδια της η επιβίωση ήταν μια διαρκής και καθημερινή μάχη.
Στο τέλος, είχε φτάσει στα πρόθυρα της τρέλας. Η παρανοϊκή της συμπεριφορά
εκδηλώθηκε άμεσα όταν επέστρεψε στην υλική διάσταση: H Il'vec άρχισε να
καταβροχθίζει τα πάντα, μεγάλα και μικρά πλάσματα, ζώα και φυτά.



Στο κάλεσμά της ανταποκρίθηκε όλο το σμήνος της. Καθώς την υπάκουε τυφλά,
άρχισαν όλα της τα πλάσματα, κυρίως έντομα, να ρημάζουν και να καταβροχθίζουν
τα πάντα σε μια μεγάλη περιοχή. Η περιοχή αυτή είναι η σημερινή έρημος της
Allwick, μια αφιλόξενη, κενή έκταση που ακόμα και σήμερα έχει ελάχιστες μορφές
ζωής στην τεράστιά της έκταση.



Πολλοί δρυίδες και πλάσματα της φύσης προσπάθησαν να περιορίσουν την
καταστροφική της μανία, και στην προσπάθεια αυτή βοήθησαν και άλλες πράξεις,
καθώς και η αυτοκρατορία του Zulhan. Καθώς φάνηκε πως ήταν αδύνατο να την
επαναφέρουν στα λογικά της, αναγκάστηκαν να καταστρέψουν την υλική της
υπόσταση. Ωστόσο, το πρόβλημα δεν είχε τελειώσει.



Καθώς ο Voolthow είχε καταφέρει να τη διαφθείρει, η δύναμή της είχε γίνει πολύ
σκοτεινή, και η παρουσία της στο Ethereal Plane εξακολουθούσε να είναι
σημαντική. Η μορφή που πήρε ήταν ένας πανίσχυρος εφιάλτης. Μόλις η υλική της
υπόσταση καταστράφηκε, δραπέτευσε στο Dreamworld και άρχισε να επιτίθεται στις
πυγολαμπίδες εκεί. Άρχισε να τρελαίνει πλάσματα που κοιμόντουσαν, γεμίζοντας
παράνοια και τρέλα τα όνειρά τους, και τα έκανε πεινασμένα κέλυφη που είχαν
υποταχθεί εντελώς στην θέλησή της.



Με το πέρασμα των αιώνων, διαπίστωσε πως αν μπορούσε να επιβληθεί στον ύπνο
ενός αρκετά ισχυρού πλάσματος, τότε θα μπορούσε να επιστρέψει ξανά στην υλική
διάσταση με το σώμα του ξενιστή. Η ευκαιρία αυτή παρουσιάστηκε σε έναν αρχαίο
πράσινο δράκο, που κοιμόταν σε ένα απομακρυσμένο δάσος. Σταδιακά μπόρεσε να
ελέγξει και να εξουσιάσει το πλάσμα, και άρχισε να περνάει στην υλική διάσταση
για δεύτερη φορά.



Οι προσπάθειές της όμως έγιναν αντιληπτές από έναν γκόμπλιν σαμάνο που έμενε
στην περιοχή. Ο σαμάνος ενημέρωσε όλους τους κύκλους δρυίδων και σαμάνων, και
γρήγορα μαζεύτηκαν από παντού για να την σταματήσουν. Αυτή τη φορά όμως,
διαπίστωσαν πως θα επαναλαμβανόταν το ίδιο σκηνικό αν κατέστρεφαν το υλικό της
σώμα. Οι πιο σοφοί διαπίστωσαν πως το υλικό της σώμα θα μπορούσε να φυλακίσει
την ψυχή της, έτσι ώστε να παραμείνει εκεί. Έτσι, με τη συνεισφορά πολλών
πλασμάτων, δράκων και εξώκοσμων, μπόρεσαν να ακινητοποιήσουν το δράκο και
κατάφεραν με ένα πανίσχυρο ξόρκι να τον μετατρέψουν σε πέτρα μόνιμα, με την
ψυχή εξίσου παγιδευμένη σε κώμα.



Ο πέτρινος δράκος θάφτηκε βαθιά κάτω από τη γη, σε ένα σημείο που εξακολουθεί
να είναι απόκρυφο. Ωστόσο, πολλοί υπηρέτες της κατάφεραν να διαφύγουν μετά τη
μάχη και μπόρεσαν να ανασυνταχτούν μερικώς. Διαμόρφωσαν μια εξτρεμιστική ομάδα
δρυίδων και σαμάνων, που πιστεύουν ότι ο πολιτισμός και η φύση αναπτύσσεται
ανεξέλεγκτα και ο μόνος τρόπος να επανέλθει η ισσοροπία είναι να απελευθερωθεί
η Il'vec. Οι προσπάθειες αυτής της ομάδας, που έγινε γνωστή ως The Locust
Blight, ωστόσο, παραμένουν δίχως αποτέλεσμα.

