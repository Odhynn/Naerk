---
date: 2016-08-19
author: sfakias
---
# The Planes: Hell

Όταν ο Yerasthu κατάλαβε την προδοσία των δαιμόνων, τον κατέκλυσε η οργή.
Τιμώρησε όλους όσους ήταν στην υπηρεσία του που πίστευε πως ήταν έστω και λίγο
συνυπεύθυνοι η ανυπάκουοι. Η επόμενή του κίνηση ήταν να ανασυντάξει όλους τους
Kenemi, τους υπηρέτες του. Έθεσε ένα πολύ σφιχτό και αυστηρό πλαίσιο κανόνων,
και επέβαλε ποινές σε όποιον δεν το ακολουθούσε κατά γράμμα. Πολύ σύντομα, δεν
υπήρχε αμφιβολία ότι όλοι όσοι ήταν κάτω από την εξουσία του ήταν απόλυτα
αφοσιωμένοι και πιστοί.



Έπειτα, αφού φρόντισε για την ασφάλεια των ψυχών και τον κοσμικών διαδρομών,
διέταξε τον αρχηγό των Kenemi, τον Sergonial, να επιτεθεί στους δαιμονες.
Αυτοί, με ορμητήριο την Άβυσσο, οργάνωναν διαρκώς επιδρομές στην Στύγα, όπου
και έκλεβαν τις ψυχές που έβρισκαν και ήταν ανυπεράσπιστες. Οι δαίμονες είχαν
οριστικοποιήσει τις δυνάμεις τους και τους στόχους τους: Ήθελαν να εκδικηθούν
τον Observer και να καταστρέψουν τον κύκλο της ζωής.



Ταξιδεύοντας τον ποταμό, ο στρατός του Sergonial διαπίστωσε πως δεν υπήρχε
εύκολος τρόπος να εισβάλλουν στην Άβυσσο. Οι δαίμονες φύλαγαν όλες τις
εισόδους. Τότε, διαπίστωσε πως υπήρχε μια ένωση της Αβύσσου με τα Τάρταρα: Μια
δίοδος, στην οποία χωρούσε όλος ο στρατός του. Οι θαμώνες των Ταρτάρων
επέλεξαν να μην ανακατευτούν, και οι Kenemi πήγαν στη δίοδο αυτή, μόνο και
μόνο για να βρουν ολόκληρο το στρατό των δαιμόνων να τους περιμένει.



Αυτό που ακολούθησε ήταν μια από τις πιο αιματηρές συμπλοκές που έχουν συμβεί.
Η μάχη ήταν άγρια, γιατί το μίσος και των δύο στρατών ήταν τεράστιο. Οι Kenemi
θεωρούσαν πως με την μάχη αυτή μπορούσαν να διορθώσουν όλα τα λάθη που είχαν
κάνει και να αποκαταστήσουν την ασφάλεια των ψυχών και την εξουσία τους ανά τα
planes, και να αθωωθούν στα μάτια του Yerasthu. Αντίθετα, οι δαίμονες έβλεπαν
εκείνη τη στιγμή τους Kenemi ως το μεγαλύτερο εμπόδιο για την απόλυτη
κυριαρχία τους στην Στύγα, στα σχέδιά τους να ελευθερώσουν τις ψυχές και να
τις πάρουν με το μέρος τους, και στην καταστροφή της ζωής. Η μάχη συνεχιζόταν,
γιατί και από τις δύο πλευρές, τα στρατεύματα ενισχύονταν με ψυχές, που είτε
οι δαίμονες έπαιρναν με το μέρος τους από την Στύγα είτε έστελνε ο Yerasthu
για να ενισχύσει τον Sergonial.



Οι ήδη ρημαγμένοι βράχοι στα Τάρταρα, γέμισαν με το αίμα των νεκρών. Το μέρος
γινόταν όλο και πιο ερείπιο με τον καιρό. Τα σώματα των νεκρών, ανά
εκατοντάδες, έγιναν ένα με το περιβάλλον του τόπου, και σύντομα η μάχη γινόταν
πάνω στα πτώματα των νεκρών. Το αίμα, λένε, ακόμα και τώρα πέφτει σαν βροχή,
και βάφει κόκκινα τα κατώτερα επίπεδα. Μέχρη και η Στύγα βάφτηκε κόκκινη, και
φρικιαστικά πλάσματα και πτώματα άρχισαν να τη μολύνουν. Οι δαίμονες βρήκαν να
απολαμβάνουν τη σφαγή, παρά τις δικές τους απώλειες, γιατί λίγη σημασία έδιναν
στη ζωή των τριγύρω τους.



Αντίθετα, τα Kenemi βρέθηκαν σε δύσκολη θέση γιατί, μιας και δεν μπορούσαν να
νικήσουν γρήγορα και οριστικά, έπεσαν σε μια τεράστια αντίφαση. Από τη μία,
υπερασπίζονταν τον κύκο της ζωής και τις ψυχές, από την άλλη είχαν μπλέξει σε
μια καταναγκαστική μάχη δίχως τέλος, που είχε τεράστιες απώλειες, και αυτές
ήταν οι ψυχές που υποθετικά προστάτευαν, έστω και εχθρικές. Ταυτόχρονα, ο
Sergonial τιμωρούσε άμεσα τη λιποταξία, και κρατούσε όλο το στράτευμα σε
σιδερένια πειθαρχία, με αποτέλεσμα τα Kenemi να ασφυχτιούν.



Το προβλημα αυτό το παρατήρησε και ο ίδιος ο Sergonial. Η μάχη στα Τάρταρα
τους είχε διαβρώσει όλους, και τους είχε αλλάξει. Τότε, αποφάσισε να αλλάξει
προσέγγιση, με μια ιδέα να παίζει στο μυαλό του. Ωστόσο ακόμα και ο Yerasthu
αποφάσισε πως δεν μπορούσε να νικήσει οριστικά τα Kenemi και για να γλιτώσει
τις τρομερές απώλειες, αποφάσισε να τα παρατήσει και έστειλε αγγελιαφόρο να
διατάξει τον Sergonial σε υποχώρηση.



Τη στιγμή εκείνη, ο Sergonial ηγούταν μιας ιδιαίτερα νικηφόρας επίθεσης, και
ήταν γεμάτος με το αίμα των εχθρών του. Ένα βουνό από πτώματα δαιμόνων υπήρχε
γύρω του, και οι στρατιές τους έτρεχαν φοβισμένες. Όταν ο αγγελιαφόρος του
Yerasthu μετέφερε τα νέα στον στρατηγό, τα μάτια του λαμπύρισαν με οργή.



"Αδύναμος και φοβισμένος, σαν τους εχθρούς μας! Και πάνω στην στιγμή της
τελικής νίκης μας, μου αρνείται τις ενισχύσεις που τόσο πολύ χρειαζόμουν!"



"Πάντα θέλεις και άλλες ενιχύσεις! Δεν έχει αλλάξει τίποτα!" Απάντησε εκείνος.
"Μάζεψε το στρατό και γύρνα πίσω!"



Το κεφάλι του έπεσε στο χώμα, κομμένο με ένα χτύπημα από το λογχοπέλεκυ του
Sergonial. Ο στρατός του στράφηκε και τον κοίταξε, εκείνη την ώρα της νίκης.
Και ήταν τόσο τυφλή η αφοσίωσή τους, που ούτε ένας δεν ρώτησε γιατί το έκανε,
αλλά υποκλίθηκαν μπροστά στην πυγμή του. Και εκείνος φώναξε, και η φωνή του
αντήχησε στο τσακισμένο τοπίο. "Πολεμιστές μου, ακούστε! Τόσα χρόνια πολεμάμε,
και τη στιγμή της νίκης μας, έπειτα από τόσες θυσίες, ο Yerasthu μας
εγκαταλείπει και μας λέει να φύγουμε! Αλλά μετά από τόσες μάχες μαζί, μετά από
τόση προσπάθεια να διατηρήσουμε την τάξη πιστεύετε ότι μας αξίζει τέτοια
αντιμετώπιση; Πιστεύετε ότι είμαστε δούλοι του, να κάνουμε τα θελήματά του;"



"Όχι!" Ακούστηκε μια κραυγή από χιλιάδες στόματα.



"Είμαστε ισάξιοί του και το αποδείξαμε χίλιες φορές! Εγώ λοιπόν είμαι εδώ, και
τον αψηφώ! Και δεν θα κάτσω με σταυρωμένα χέρια να κλαίω τη μοίρα μου, ούτε θα
γίνω το τσιράκι ενός δειλού που διοικεί από τα πίσω και φοβάται της απώλειες!
Γιατί, αν κάτι μας δίδαξε αυτός ο πόλεμος, είναι πως πρέπει να ματώσεις για να
νικήσεις!"



Ουρλιαχτά επιδοκιμασίας ακούστηκαν από παντού, μιά βροντερή φωνή.



"Θα φτιάξουμε το δικό μας κόσμο, ο οποίος θα είναι ακριβώς όπως πρέπει! Θα τον
φτιάξουμε με την εμπειρία που αποκομίσαμε, και θα ανασυνταχτούμε, θα γίνουμε
πιο πολλοί. Και τότε, δεν θα μπορεί κανείς θεός ή δαίμονας να μας
αντιμετωπίζει σαν κατώτερούς του!"



Βλέποντας την επερχόμενη καταστροφή, τα Vulga αποφάσισαν να λάβουν δράση. Για
μια και μοναδική φορά, έδωσαν στη γη το δικαίωμα να παρέμβει στη διάστασή
τους, και τότε δημιουργήθηκε μια πελώρια κατολίσθηση, που έσεισε συθέμελα όλη
τη διάσταση, και έπεσε πάνω το πεδίο της μάχης. Όμως ο Sergonial, βλέποντας
την επερχόμενη καταστροφή, πήρε δύναμη από τις άπειρες νεκρές ψυχές που ήταν
τριγύρω, και δημιούργησε ένα διαστασιακό χάσμα, χωρίζοντας το κομμάτι αυτό από
τα υπόλοιπα Τάρταρα.



Και κάπως έτσι πρωτοδημιουργήθηκε η Κόλαση, η οποία σταδιακά επεκτάθηκε. O
Sergonial, ο στρατηγός, έγινε ο τύρρανός της. Διατήρησε στο έπακρο την
στρατιωτική πειθαρχεία και όρισε ξεκάθαρη ιεραρχία στους υπηκόους του. Για να
μεγαλώσει το στρατό του, έκανε συμφωνίες με πλάσματα της υλικής διάστασης,
θνητούς, βοηθώντας τους με αντάλλαγμα την ψυχή τους όταν πεθάνουν. Και πολλοί
θνητοί, που λαχταρούσαν δύναμη έπεσαν στην παγίδα του. Όλο και περισσότερες
ψυχές άρχισαν να μολύνονται από την επιρροή του, και ο Sergonial έπαιρνε στο
θάνατο αυτές τις ψυχές από τον Observer. Ο Sergonial όρισε πως η καλοσύνη
είναι αδυναμία και η ευγένεια δίκοπο μαχαίρι, και βρέθηκε αντιμέτωπος με όσους
υπερασπίζονταν αυτές τις αξίες. Σύντομα, στην υλική διάσταση ολόκληροι στρατοί
ανθρώπων και ορκ άρχισαν να τον υπηρετούν, να σκλαβώνουν και να σκοτώνουν στο
όνομά του, ενώ οι πιο πιστοί πολέμαρχοι και υπηρέτες του πήραν τους παπύρους
με τους νόμους του, τα λεγόμενα Scrolls of the Supreme Tyrant, με την βοήθεια
των οποίων οργάνωσαν τους στρατούς τους και αύξησαν την επιρροή τους.



Και οι έκπτωτοι Kenemi στην υπηρεσία του, πήραν άλλο όνομα, με το οποίο είναι
γνωστοί πλέον: Διάβολοι.

