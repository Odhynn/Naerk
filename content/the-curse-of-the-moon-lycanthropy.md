---
date: 2018-11-22
author: sfakias
---
# The Curse of the Moon: Lycanthropy

Οι πρώτοι λυκάνθρωποι ήταν οι Πεντάνυχες. Πλάσματα αφοσιωμένα στον Karadosh,
οι πρώτοι από αυτούς πολέμησαν μαζί του στις πρώτες του επιδρομές σε πόλεις
και χωριά. Οι Πεντάνυχες όμως ήταν καταδικασμένοι να είναι λίγοι: και αυτό
γιατί, όπως γρήγορα διαπιστώθηκε, η ασθένεια περνούσε μόνο από γενιά σε γενιά.
Ακόμα περισσότερο, προκειμένου να ανέβει κάποιος στην ιεραρχία και να
αποκτήσει τον απόλυτο έλεγχο της μορφής του, έπρεπε να περάσει μια σειρά από
δοκιμασίες και τελετές, που ήταν ιδιαίτερα βάρβαρες. Ωστόσο, τα θύματά τους
μόνο λίγα δεν ήταν. Πολλά από αυτά, μετατρέπονταν σε άνοα κτήνη, που έτρεχαν
με τα τέσσερα, και αναπαράγονταν με ταχείς ρυθμούς. Συχνά, οι Πεντάνυχες
στρατολογούσαν αυτά τα κτήνη, δημιουργώντας στρατούς που κατέστρεφαν μεγάλες
περιοχές.



Οι πιστοί του Huntsman έδιναν υπεράνθρωπες προσπάθειες, αλλά αδυνατούσαν να
σταματήσουν αυτή τη μάστιγα. Η απειλή εξαπλωνόταν στο νότο και οι δασοφύλακες,
οι ιχνιλάτες και οι κυνηγοί αντιμετώπιζαν τεράστιο πρόβλημα. Οι μάχες ήταν
ιδιαίτερα συχνές. Τότε, σε μια μάχη, ένας Πεντάνυχας, γνωστός και ως Gerius,
αιχμαλωτίστηκε. O Gerius ήταν ανάμεσα στους αρχαιότερους και ισχυρότερους
λυκάνθρωπους, και κατείχε ακόμα και δρυιδικές δυνάμεις. Μετά από αλεπάλληλες
συζητήσεις μεταξύ τους, οι πιστοί του Huntsman αποφάσισαν πως το να πάρουν και
αυτοί την αρρώστια του λυκάνθρωπου ήταν μονόδρομος αν ήθελαν να υπερασπιστούν
τις παραμεθόριες περιοχές. Γνώριζαν ότι αυτή η επιλογή θα είχε τεράστιες
επιπτώσεις, αλλά δεν μπορούσαν άλλο να βλέπουν τους δικούς τους να
σφαγιάζονται.



Έτσι, μια μέρα με πανσέληνο, οργανώθηκε μια τελετή στο άλσος ενός Rezal, στο
Edhelwood. Μια τελετή, με την οποία θυσιάστηκε ο Gerius, μαζί με ένα άγριο
λύκο, και το αίμα τους το ήπιαν όλοι οι παρευρισκόμενοι. Και πράγματι, αρκετοί
από αυτούς απέκτησαν τη δύναμη της λυκανθρωπίας, και μετά αντίστοιχα με πολύ
επιλεκτικό τρόπο άρχισαν να την μεταφέρουν με παρόμοιες τελετές. Έτσι,
σταδιακά, εμφανίστηκε μια επίλεκτη ομάδα, γνωστοί και ως Silvertails, που
άρχισε να πολεμάει τους Πεντάνυχες, με αποτέλεσμα να περιοριστεί η
καταστροφική τους μανία. Έπειτα, όμως, ανά περιοχή, ο τρόπος που προχώρησε ανά
τους αιώνες η ασθένεια ήταν αρκετά διαφορετικός.



Αυτό όμως που διχάζει ακόμα και σήμερα τους σοφούς, είναι το ότι η τελετή
έγινε σε απόκρυφο σημείο: Σε ένα δέντρο Rezal, το οποίο είχε μάλιστα φύλακα. Ο
φύλακας δήλωσε πως η τελετή έγινε εν αγνοία του, και μόνο κάποιος πολύ ισχυρός
δρυίδης θα μπορούσε να παρακάμψει τους προστατευτικούς φραγμούς και να κάνει
την τελετή. Ακόμα και σήμερα, η πράξη αυτή θεωρείται από τους κύκλους των
δρυίδων καταδικαστέα, και είναι από τους βασικούς λόγους που παρά τις καλές
του προθέσεις, οι λυκάνθρωποι του Huntsman αντιμετωπίζονται συχνά με
προκατάληψη από ξωτικά και δρυίδες.

