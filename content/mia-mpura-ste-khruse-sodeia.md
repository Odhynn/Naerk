---
date: 2016-07-29
author: sfakias
---
# Μια μπύρα στη Χρυσή Σοδειά

"Και ποιος ήταν τελικά ο Ashiro;" Ακούστηκε η φωνή του Ιμταριανού στρατιώτη.
"Ένα καιροσκόπο ξωτικό, ένας ψεύτης και τίποτα παραπάνω."

Το πανδοχείο Χρυσή Σοδειά ήταν από τα καλύτερα των Πράσινων Λόφων. Το φαΐ του
ήταν άριστης ποιότητας, η μπύρα του από τις καλύτερες ξανθιές όλης της
περιοχής, και ήταν πάνω στον κεντρικό δρόμο που πήγαινε προς τα νότια. Ωστόσο,
μέσα στη βαβούρα και την πολυκοσμία, δεν φαινόταν να καλύπτει τις απαιτήσεις
των δύο ξωτικών που καθόντουσαν σκυθρωπά στη γωνία.

Ο μαυρομάλλης Dallien έβηξε αμήχανα και έξυσε το πράσινο γιλέκο του. "Μην τους
δίνεις σημασία. Θα πιούμε την μπύρα μας και θα φύγουμε."

Το άλλο ξωτικό που καθόταν απέναντί του είχε πορτοκαλί μάτια, που λαμπύριζαν
καθώς τον κοίταζε έντονα με απαξία. Δίπλα στην καρέκλα του είχε ακουμπισμένο
ένα τόξο καρυδιάς. "Που ξέρουν αυτοί για τον Ashiro;"

"Δεν ξέρουν" Απάντησε κάπως βιαστικά, προσπαθώντας να ηρεμήσει τον φίλο του.
"Στο είπα και πριν, Leftasthol. Έτσι λειτουργούν οι άνθρωποι. Διαδίδουν φήμες,
ξεχνάνε γρήγορα, είναι ευμετάβλητοι. Είναι νέα φυλή, και έχουν ακόμα πολλά να
μάθουν."

"Αυτό το λες επειδή κάνεις παρέα μαζί τους."

"Όχι με όλους" Ο Dallien φάνηκε θιγμένος καθώς μασουλούσε μια ελιά. "Μόνο με
όσους το αξίζουν."

"Σαν τον δρυίδη, τον Raefibb;" Έδειξε τον καστανομάλη ηλικιωμένο, που καθόταν
μαζί με ένα Νότιο και έναν ογκώδη τύπο με κάπα απέναντι.

"Ποιο είναι το πρόβλημά σου; Αφού εσύ ο ίδιος τον έσωσες στη μάχη." Γρήγορα
όμως, σκυθρώπιασε. "Είναι αλήθεια πως τα σχέδιά του μας υπερβαίνουν, αλλά δεν
ξέρω αν αυτό είναι για καλό ή για κακό. Αν ο Ασβός δεν μας έστελνε εδώ, θα
γύρναγα κατευθείαν στο Πευκόδασος."

"Εγώ θα γύρναγα και επιτόπου, και δεν θα έδινα λογαριασμό σε κανένα. Δεν
μπορεί κανείς να με αναγκάσει να ακούω τα Ιμταριανά καθίκια να λένε τέτοιες
ασέλγειες για το λαό μας."

Ένα γελάκι ξέφυγε από τον Dallien, καθώς κοίταζε δύο μεθυσμένους στρατιώτες
που φώναζαν στο διπλανό τραπέζι. "Άκουσες το λοχαγό πριν; Κατατάσσουν χωρικούς
για να κάνουν εκστρατεία στο Paraselt."

Η φάτσα του Leftasthol σοβάρεψε κι άλλο. "Έχεις ακούσει τις φήμες για την
Ηττημένη στρατιά;"

"Όλες τους." Το μαυρομάλλικο ξωτικό δεν χαμογέλαγε πια. "Λες και οι πράσινοι
λόφοι δεν έχουν βασιλιά. Έρχεται ένας στρατός από άλλη χώρα, μετά από μια μάχη
που δεν συμμετείχε, για να τους οδηγήσει σε μια άλλη."

"Έχουν κάμποσα τάγματα, αλλά δεν αρκούν. Ακόμα και οι μισοί χωρικοί να
καταταγούν, δεν φτάνουν οι δυνάμεις. Ο τακτικός στρατός των Πράσινων Λόφων δεν
συμμετέχει;"

"Δεν έχεις καταλάβει πως λειτουργούν οι άνθρωποι, φίλε μου. Ο βασιλιάς
Nurladan είναι αρκετά έξυπνος. Δεχεται τον ξένο στρατό, τους πουλάει
προμήθειες στη διπλή τιμή, τον βοηθούν στις επισκευές της Dargonast, πολεμάνε
τη μάχη γι'αυτόν και θα έχει να λέει κιόλας μετά ότι είναι σύμμαχος της
Imtaria. Δε βγάζεις άκρη."

Ο Leftasthol ήπιε την τελευταία του γουλιά και κοιταξε διακριτικά τριγύρω.
"Πες να μου φέρουν άλλη μία."

Ο Dallien αναστέναξε. "Δεν θα σε φάνε ζωντανό αν παραγγείλεις εσύ μια φορά."

"Δεν μιλάω με ξένους."

"Πάω." Σηκώθηκε και τέντωσε τα χέρια του στον περιορισμένο χώρο του
πανδοχείου. "Εξάλλου, πρέπει να μιλήσω με το δρυίδη. Όσο πιο γρήγορα του πω το
μήνυμα του Ασβού, τόσο πιο γρήγορα θα φύγουμε από εδώ."

"Καλά που το κατάλαβες."

