---
date: 2018-12-23
author: sfakias
---
# The Curse of The Linnorms

Τα αρχαία χρόνια, στην καρδιά του βορρά, δύο δράκοι είχαν μια έντονη, θα έλεγε
κανείς, αντιζηλία. Η αντιζηλία αυτή ξεκίνησε από το ποιος θα έχει μεγαλύτερη
περιοχή, αλλά η πραγματική της αφορμή ήταν άλλη: Οι δύο δράκοι μάχονταν για το
ποιος είναι πραγματικός δράκος και ποιος όχι. Αλλά η διαμάχη αυτή είχε και
φυλετικές διαφορές: O πρώτος είχε τέσσερα άκρα και φτερά, ενώ ο δεύτερος είχε
μόνο δύο, και πολύ πιο λεπτό και μακρύ σώμα: γνωστός και ως Linnorm. O πρώτος
ονομαζόταν Fraugmeneir και ο δεύτερος Vagur.



Η αντιζηλία τους έμελλε να καταστρέψει περιοχές ολόκληρες, καθώς και οι δύο,
τεράστιοι στο μέγεθος, άρχισαν να πολεμούν στην άγρια τούνδρα. Όλη μέρα
πολεμούσαν, και όλη νύχτα έγλειφαν τις πληγές τους και ορκίζονταν εκδίκηση
θιγμένοι. Η γη τρανταζόταν από τη μάχη τους, και οι κάτοικοι του Βορρά
απομακρύνθηκαν από την περιοχή τρομαγμένοι. Λίγοι είναι αυτοι που το
γνωρίζουν, όμως υπήρχε λόγος που η μάχη τους δεν τελείωνε. Ο Fraugmeneir
χρησιμοποιούσε ξόρκια για να θεραπεύει τις πληγές του, ενώ ο Vagur είχε την
ικανότητα να κλείνουν οι πληγές του πολύ γρήγορα: Έτσι, η μάχη τους έμοιαζε να
μην τελειώνει ποτέ.  

Την αντιπαράθεση των δύο αυτών θηρίων την παρακολουθούσαν ακόμα και θεοί. Οι
Πράξεις ήθελαν να τελειώσει, γιατί ο βορράς σπάραζε από τη μάχη τους: ο κάμπος
είχε καταστραφεί, και λιμός είχε εξαπλωθεί σε πολλά χωριά: ο Οδυρμός, ή
Ferelga. Όταν πάνω στη μάχη τους άρχισαν να διαλύονται πόλεις, η Malahir
εμφανίστηκε ξαφνικά και τους έδωσε τελεσίδικο: Μέσα σε μία μέρα, έπρεπε η μάχη
τους να τελειώσει και να σταματήσουν να καταστρέφουν τη φύση. Κανένας από τους
δύο δεν φαινόταν πρόθυμος να υποκύψει στον εκβιασμό της θεάς, καθώς ξαφνικά
και οι δύο άρχισαν να φοβούνται για τη ζωή τους. Τότε, η Malahir είπε πως θα
ανταμείψει τόσο το νικητή, όσο και τον ηττημένο, για να τους δώσει ένα κίνητρο
να σταματήσουν.  

Οι δύο αντίζηλοι κοιτάχτηκαν αρκετή ώρα στα μάτια, και έπειτα όρμησαν ο ένας
στον άλλο. Άρχισαν να χτυπιούνται και να γδέρνονται στο έδαφος, ισοπεδώνοντας
την τούνδρα και τους λόφους: Πλέον, κάθε τους χτύπημα, ήταν σαν μικρός
σεισμός. Ο Fraugmeneir όμως μετά από μερικές ώρες άρχισε να παίρνει το πάνω
χέρι: Μπόρεσε να ακινητοποιήσει τον Vagur στο έδαφος και φώναξε τη Malahir.  
"Δώσε μου το δώρο μου! Θα του χαρίσω τη ζωή, στο σίχαμα!"  
Ταυτόχρονα, μίλησε ψιθυριστά ο Vagur. "Βοήθησέ, με Malahir! 'Εχασα, πολεμώντας
έντιμα!"  

Η θεά εμφανίστηκε μπροστά τους. Ρίζες και φύλλα πήραν το σχήμα μιας πανέμορφης
γυναίκας, με μάτια που έλαμπαν στο βαθύ πράσινο του δάσους.  
"Στον ηττημένο, δίνω το δώρο της ελευθερίας και της θεραπέιας! Είθε ποτέ
κανείς να μην μπορέσει να σε πιάσει, και οι πληγές σου να κλείνουν πιο γρήγορα
από ποτέ! Στον νικητή..."  
Ο Vagur άρχισε να αναδύεται από τα χώματα και τις λάσπες. Η λαβή που του είχε
κάνει ο Fraugmeneir έμοιαζε ξαφνικά πολύ αδύναμη, ενώ όλες του οι πληγές
έκλειναν με μεγάλη ταχύτητα. Καθώς ο δράκος γύρισε να κοιτάξει τη Malahir, ο
Vagur έκανε την κίνησή του. Τινάχτηκε με αστραπιαία ταχύτητα, και δάγκωσε τον
Fraugmeneir στο λαιμό: Ο δράκος δεν περίμενε αυτή την επίθεση, και τα δόντια
του Vagur έκλεισαν απότομα. Μέσα σε λίγες στιγμές, ο Fraugmeneir ήταν νεκρός,
ενώ η Malahir δεν μπορούσε να πιστέψει τι είχε συμβεί.  

Άρχισε να κυνηγάει με λύσσα το Linnorm, ήταν όμως ήδη πολύ κουρασμένη:
Συνειδητοποίησε ότι το δώρο στο Vagur την είχε αποδυναμώσει. Ακόμα χειρότερα,
ο Vagur, με τις νέες του δυνάμεις, μπορούσε να την αποφεύγει, σε κάθε της
προσπάθεια να τον πιάσει ή να τον τραυματίσει. Μετά από δύο μέρες, η Malahir
σταμάτησε το κυνήγι και γύρισε στο σημείο της μάχης. Πήρε το αίμα του Vagur
και το καταρράστηκε: Μονίμως, το αίμα του και του είδους του να είναι
δηλητήριο για όλους εκτός από τους ίδιους, και ποτέ να μην γίνουν
καλοδεχούμενοι από κανένα ζώο ή φυτό. Εξόρισε όσους ήταν στο Evergrowing
Forest, απ'όπου και κατάγονταν, και διέκοψε κάθε σχέση μαζί τους. Τέλος, σαν
το δώρο που είχε υποσχεθεί στον Fraugmeneir, τον ανέστησε και του έδωσε
τεράστια δύναμη και αντοχή: Και τότε έφυγε από την υλική διάσταση, καθώς είχε
αποδυναμωθεί και ταπεινωθεί.  

Τα Linnorm βρήκαν καταφύγιο παντού στο βορρά, και γρήγορα τα περισσότερα
έγιναν πράγματι μισητά σε κάθε ντόπιο. H ροπή τους προς καταστροφή, σε
συνδυασμό με την Αφύσικη Κατάρα, τα έκανε τον φόβο και τον τρόμο σε πολλές
περιοχές. Μάλιστα, εμφανίστηκαν πολλοί Linnorm Hunters με μόνο σκοπό την
εξόντωσή τους, σε συνεργασία με τους Wyrmsfall. Ωστόσο, κάθε τέτοια απόπειρα
έχει μεγάλες πιθανότητες αποτυχίας, καθώς και πολλές απώλειες. Όσο για τον
Vagur, η τύχη του αγνοείται, καθώς κρύβεται μακριά στους παγετώνες. Μόνο τρείς
τον έχουν δει από τότε και έχουν ζήσει για να πουν την ιστορία: Ο Velchor ο
Θρασύς, ο Jarl Snåfr Kugroen της φυλής της αρκούδας, και ο Falgyrd Bolrag,
ένας από τους πιο φημισμένους Linnorm Hunters.

