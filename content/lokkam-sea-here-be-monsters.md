---
date: 2019-09-03
author: sfakias
---
# Lokkam Sea: Here be monsters

Από τις πρώτες κιόλας ψαρόβαρκες που ανοίχτηκαν στο Lokkam Sea, η θάλασσα πήρε
γρήγορα πολύ κακή φήμη. Πέρα από ένα πολύ επικίνδυνο ρεύμα, που πετούσε τα
καράβια να τσακίσουν στα Fjord των Walrus shores, πέρα από τα πολύ δύσκολα
καιρικά φαινόμενα και το τσουχτερό κρύο, οι ναύτες φοβόντουσαν κάτι άλλο. Τα
ρεύματα και τα κύματα ήξεραν να τα αντιμετωπίσουν, όχι όμως και τα πλάσματα
της θάλασσας.



Ο βασικός λόγος ταξιδιού στα βαθιά ήταν είτε το κυνήγι Narval και φαλαινών,
είτε το εμπόριο των ακτών μεταξύ Belgosreim και Bjåglant. Οι γενναίοι ψαράδες,
ναυτικοί και έμποροι γρήγορα έπαθαν σοκ. Καράβια άρχισαν να χάνονται και
κάνεις δεν μάθαινε το γιατί, ενώ ο φόβος πολλαπλασιάστηκε όταν υπήρχαν
επιζώντες. Τεράστιες φάλαινες με γιγάντια σαγόνια που έσκιζαν ακόμα και ξύλα
από πλοία, νερόφιδα που η ουρές τους χάνονταν σε αδιανόητες αποστάσεις, και
καλαμάρια με τεράστια πλοκάμια που τύλιγαν ακόμα και τα μεγαλύτερα πλοία.



Κι όμως, ο πειρασμός του χρήματος έσπρωξε όλο και περισσότερους σε αυτά τα
επικίνδυνα ταξίδια. Οι περισσότεροι έρχονταν από τα νότια, καθώς οι ντόπιοι
ούτε είχαν τον εξοπλισμό ούτε τη διάθεση να προκαλέσουν τη μοίρα τους, καθώς
δεν ήθελαν να προκαλέσουν την οργή της Jalerk. Αρκούνταν σε μικρές και γνωστές
διαδρομές και ψάρευαν μόνο για να καλύψουν τις ανάγκες τους.



Μέχρι το έτος 4734, όλα τα περιστατικά επιθέσεων σε καράβια ήταν μεμονωμένα
και δεν είχαν πολύ μεγάλη συχνότητα. Περιστασιακά κάποιο καράβι βυθιζόταν η
κάποιοι πέθαιναν, αλλά μετά από μερικούς μήνες γινόταν απλά ιστορία για τα
παιδιά. Τότε όμως εμφανίστηκε το Κράκεν.



Μέσα σε ένα μήνα, βυθίστηκαν στα βόρεια τρία πλοία, χωρίς επιζώντες. Οι
περισσότεροι το θεώρησαν σύμπτωση και δεν ασχολήθηκαν παραπάνω, αλλά το
τέταρτο πλοίο που βυθίστηκε προς τα βόρεια είχε επιζώντες. Όσοι γύρισαν πίσω
έμοιαζαν να έχουν τρελαθεί τελείως, και έλεγαν ιστορίες για τεράστια πλοκάμια
που έφταναν μέχρι τον ουρανό πριν σκάσουν πάνω στο πλοίο και το τσακίσουν.



Σύντομα οι περισσότεροι θεώρησαν πως αυτά ήταν υπερβολές για κάποιο μεγάλο
καλαμάρι, και ότι έτσι τρελαμένοι που ήταν οι μάρτυρες δεν ήταν αξιόπιστη
πηγή. Αλλά όταν οι φαλαινοθήρες συνέχισαν τα δρομολόγια στα βόρεια, οι
καταστροφές συνεχίστηκαν. Και μάλιστα το τελευταίο πλοίο ανέφερε πως το πλάσμα
αυτό τους ακολούθησε.



Όταν το άκουσαν αυτό οι ντόπιοι, κατάλαβαν πως οι ψαράδες είχαν εκνευρίσει τη
Jalerk, και αυτή ζητούσε εκδίκηση. Σύννεφα  καταιγίδας είχαν αρχίσει να
εξαπλώνονται και αστραπές να πέφτουν. Σε πολλά χωριά έκαναν θυσίες για να την
εξευμενίσουν και κάλυψαν τα σπίτια τους με ανθρώπινο αίμα. Στα χωριά αυτά, τα
πλοκάμια εμφανίστηκαν, αλλά δεν έκαναν ζημιές, πέρα από μερικές
αναποδογυρισμένες βάρκες.



Στα άλλα χωριά, όμως, το Κράκεν δεν έδειξε έλεος. Σπίτια καταστάφηκαν, οι
προβλήτες διαλύθηκαν, και τα καράβια βούλιαξαν. Οι κάτοικοι αρπάζονταν από τα
πλοκάμια και τρώγονταν ζωντανοί, τσακίζονταν ή έπεφταν πάνω στα βράχια. Η
καταστροφική μανία του τέρατος δεν σταματούσε μέχρι να ξεκάνει και τον
τελευταίο κάτοικο που έφτανε με τα πλοκάμια του. Και αυτό συνεχίστηκε και στα
υπόλοιπα χωριά και λιμάνια.



Μέχρι που, στο Keldrev, μετά από σύσκεψη των κατοίκων και επαφή με τους
σαμάνους της περιοχής, αποφασίστηκε να προσφέρουν διαρκή θυσία για να μην
προχωρήσει άλλο το Κράκεν, καθώς αυτοί ήταν οι επόμενοι στη σειρά. Επιτέθηκαν
στη συντεχνία των φαλαινοθήρων, αιχμαλώτισαν δύο καπετάνιους και τους θυσίασαν
σε μια πέτρα πάνω σε ένα fjord. Και έγραψαν με το αίμα τους πάνω στην πέτρα,
πανω από εκεί που έσκαγε το κύμα, πως κάθε χρόνο θα επαναλαμβάνουν τη θυσία
για να μην ξαναεπιτεθεί το Κράκεν.



Συνολικά αιχμαλώτισαν εβδομήντα έξι φαλαινοθήρες, καθώς οι υπόλοιποι το έβαλαν
στα πόδια. Έτσι κατάφεραν να εξευμενίσουν το θηρίο για αρκετά χρόνια, αν και
βγήκε στα υπόλοιπα χωριά η φήμη της απίστευτης βαρβαρότητας εκ μέρους τους. Το
κυνήγι στα βαθιά απαγορεύτηκε και επικράτησε ηρεμία.



Το έτος 4768, τη μέρα της τελετής, ένα πάνοπλο πλοίο εμφανίστηκε στο Keldrev.
Όλοι οι ναύτες έμοιαζαν πάνοπλοι πολεμιστές, και στην πλώρη του υπήρχε μια
σκαλισμένη αρκούδα. Ο αρχηγός τους, ο οποίος συστήθηκε ως Snafr, πήγε με
άγριες διαθέσεις και ελευθέρωσε τους τελευταίους αιχμαλώτους. Είπε σε όλο το
χωριό πως το Κράκεν θα πρέπει να αρχίσει να τους φοβάται, και όχι το ανάποδο.
Όποιος τόλμησε να τον εμποδίσει, βρέθηκε αναίσθητος στο έδαφος, ενώ κάποιοι
από τη φυλή του Rogov τον ακολούθησαν, Και το καράβι του ξανοίχτηκε στο βόρειο
ωκεανό.



Λίγες βδομάδες μετά, το πλοίο του, ανεμοδαρμένο, τσακισμένο, γύρισε στο
Keldrev. Μια ντουζίνα ναύτες όλοι κι όλοι είχαν επιζήσει πάνω του, μαζί με τον
Snafr. Και διέδωσαν ιστορίες για τη μάχη και για το πώς λαβωσαν θανάσιμα το
κτήνος και το έδιωξαν στα βάθη του ωκεανού. Και έφεραν από το πλοίο ένα
πλοκάμι δέκα μέτρα μακρύ, και έκαναν γλέντι στο χωριό, τρώγοντας το βραστό με
σούπα, αν και αρκετοί ήταν διστακτικοί και απείχαν. Γιατί ήξεραν πως αργά ή
γρήγορα, το Κράκεν θα επέστρεφε.

