---
title: "Mormankar: The Digilent Beaver"
date: 2019-12-29
author: sfakias
---

Τα παλιά χρόνια, ο Βορράς ήταν ένα άγριο μέρος, δύσκολο στην επιβίωση. Αυτός ο
οποίος πολεμούσε καλύτερα, ήταν αυτός που επιβίωνε. Πολλές αδύναμες φυλές
είχαν εκτοπιστεί και οι σφαγές ολόκληρων χωριών και πληθυσμών ήταν πολύ
συχνές. Αρκετοί είχαν γίνει νομάδες, ώστε να αποφεύγουν διαρκώς τις περιοχές
που γίνονταν οι ταραχές. Η δυνατότητα να καλλιεργηθεί η γη ήταν ήδη
περιορισμένη, μιας και η εύφορη γη είναι πολυτέλεια στο Βορρά.



Η πρώτη φυλή που άρχισε να ασχολείται συστηματικά με τη γεωργία ήταν οι
Dohjil. Εγκαταστάθηκαν στον ποταμό Kranor και καλλιέργησαν μια μεγάλη περιοχή
κοντά στις ακτές. Σχεδόν όλοι οι γείτονές τους τους επιτέθηκαν και πολύ
σύντομα κατέληξαν να πολεμούν καθημερινά για να κερδίσουν αυτά που με τόσο
κόπο είχαν σπείρει. Έπρεπε να βρουν έναν τρόπο επιβίωσης προτού να είναι αργά.  

Οι σάγκες λένε πως τον τρόπο αυτό τον βρήκαν από έναν κάστορα, που είχε
φτιάξει ένα φράγμα στα νότια του ποταμού. Άρχισαν να οργανώνονται και να
φτιάχνουν οχυρωματικά έργα, ενώ ενίσχυσαν το φράγμα του κάστορα στον ποταμό.
Παγίδες, τείχη και πύργοι στήθηκαν παντού περιμετρικά της περιοχής τους με
μεγάλη ταχύτητα. Οι Dohjil πήγαν ένα βήμα παρακάτω και άρχισαν να φτιάχνουν
νόμους για το ποιος πρέπει να χτίζει που και πότε, καθώς κα όρισαν βάρδιες σε
όλα τα ευαίσθητα σημεία.  

Οι επόμενες επιδρομές απέτυχαν παταγωδώς να διαπεράσουν τις άμυνες αυτές.
Ακόμα περισσότερο, όταν οι επιδρομείς επιτέθηκαν από τα νότια, οι Dohjil
άνοιξαν το φράγμα και ο ποταμός έπεσε πάνω τους, με τεράστιες απώλειες. Και
δεν σταμάτησαν εκεί: συνέχισαν να ενισχύουν τις άμυνές τους, μέχρι που
πραγματικά το μέρος έγινε απόρθητο. Πολλοί είπαν τότε πως ο Mormankar ήταν
αυτός που τους είχε βοηθήσει, ενώ άλλοι θεώρησαν πως ήταν απλώς μια εφεύρεση
για να μη φανεί η αδυναμία τους να περάσουν τις οχυρώσεις.  

Ωστόσο, ο κάστορας αυτός φαίνεται πως ήταν η αιτία για να γίνει μια μεγάλη
τομή στα ιδανικά του Βορρά. Από τη μία, οι άγριες φυλές που βασίζονταν κυρίως
στο κυνήγι και στην κτηνοτροφία δεν μπορούσαν να φτάσουν το επίπεδο μετάλλων,
όπλων και εργαλείων των υπολοίπων, και από την άλλοι οι δεύτεροι άρχιζαν να
φτιάχνουν νόμους για την κατανομή της γεωργικής γης, την άμυνα από απειλές και
την ενίσχυση οχυρώσεων, καθώς και την εξέλιξη του διοικητικού συστήματος, με
Jarls και τοπικούς άρχοντες.  

Αυτή η διαχωριστική γραμμή δεν ξεπεράστηκε ποτέ. Οι φυλές που δεν έχουν κάνει
ακόμα αυτή την τομή έχουν πολύ διαφορετική φυλετική και κοινωνική συνοχή, ενώ
δεν είναι τυχαίο και το ότι επιδίδονται με πολύ μεγαλύτερη βιαιότητα σε
επιδρομές και ληστείες για να καλύψουν τις ανάγκες τους. Κάποιοι λένε πως αυτό
το χρησιμοποιούν οι πρώτοι για να εξιλεωθούν από τις δικές τους βίαιες πράξεις
και τη δική τους άγρια κοινωνία, όμως το ποιος μένει πραγματικά πιστός στις
παραδόσεις και τα έθιμα του Βορρά είναι κάτι που τίθεται υπό διακύβευμα
καθημερινά.

