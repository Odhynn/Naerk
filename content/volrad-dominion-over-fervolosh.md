---
title: "Vølrad, Dominion over Fervolosh"
date: 2018-01-30
author: sfakias
---

Σύμφωνα με τα χρονικά του Arothal, του Απόμακρου, υπολογίζεται συνολικά ότι
στο Fervolosh διαχρονικά έχουν υπάρξει παραπάνω από εξήντα φυλές. Από αυτή και
μόνο την παραδοχή δεν είναι δύσκολο να διαπιστώσει κανείς πόση αιματοχυσία υπο
κανονικές συνθήκες θα γινόταν στην προσπάθεια όλων αυτών των φυλών για την
κυριαρχία και την επιρροή τους στο δάσος. Και αυτό γιατί η έκταση που έχει ο
καθένας διαθέσιμη για κυνήγι, για αλιεία και για νερό, φυσικούς πόρους και
καταλύματα είναι ζωτική για την επιβίωση μιας φυλής. Ταυτόχρονα πολλές φυλές
είχαν διαμάχες για τελετές, γιορτές. συγγενικά και άλλα ζητήματα. Οι
αντηζηλίες και οι διαμάχες στην περιοχή του δάσους μπορούσαν εν δυνάμει να
πάρουν μεγάλες διαστάσεις.



Ακριβώς γι'αυτό το λόγο, ορίστηκε μετά τον Οδυρμό και το τριετή πόλεμο με τα
γκομπλιν το Vølrad. Αυτό είναι ένας τρόπος επίλυσης των εκάστοτε διαφωνιών
μεταξύ δύο ή περισσότερων φυλών  και καθιερώθηκε το έτος 2858. Όλοι είναι
υποχρεωμένοι να σεβαστούν το αποτέλεσμα του Vølrad. O Arothal λέγεται πως έχει
μελετήσει όλα τα Vølrad και πως έχει καταγράψει όλους τους νικητές, τα
κατορθώματά τους και το ιστορικό των διαμαχών μεταξύ των εκάστοτε φυλών.



Το Vølrad λαμβάνει χώρα στον ιερό χώρο που περιβάλλει το Πέτρινο Σπίτι. Οι
κανόνες που συμφωνήθηκαν είναι οι εξής:



Ι. Οι φυλές που εμπλέκονται συζητούν και αποφασίζουν τους κανόνες του Vølrad
και ορίζουν τον/τους αντιπροσώπους τους.



II. Καλείται το συμβούλιο, το οποίο αποτελείται από έναν προαιρετικό
απεσταλμένο που ονομάζεται Galdosh από κάθε φυλή του δάσους που δεν εμπλέκεται
στη διαφωνία (κάθε Galdosh μπορεί να συνοδεύεται από ένα πολεμιστή που
ονομάζεται Galnagh). Το συμβούλιο οριστικοποιείται δύο βδομάδες μετά τη
σύγκλησή του. Κατά τη διάρκεια αυτών των δύο βδομάδων οι κανόνες μπορούν να
αλλάξουν από τις φυλές που εμπλέκονται αλλά απαιτείται η έγκριση του
συμβουλίου. Οι αντιπρόσωποι δεν μπορούν να αλλάξουν. Αν οι κανόνες δεν έχουν
αποφασιστεί, το συμβούλιο ορίζει δικούς του.



III. Την 15η μέρα, το Vølrad αρχίζει με το πρώτο φως της ημέρας και πρέπει να
τελειώσει μέχρι την επόμενη ισημερία.



IV. Το συμβούλιο αποφασίζει με ψηφοφορία αν υπάρξει κάποια διαφωνία, υποψία
για παραβίαση των κανονισμών ή εξωτερική παρέμβαση και είναι υποχρεωμένο
αποκλειστικά να υλοποιήσει τις αποφάσεις του.



V. Αν σε κάποιο/κάποιoυς Galdosh δεν αρέσει μία απόφαση της πλειοψηφίας, έχει
το δικαίωμα να καλέσει Radosh. Αυτό είναι μια μάχη μεταξύ των Galdosh που
αρχίζει το χάραμα της επόμενης μέρας και τελειώνει τη δύση. Οι μαχητές που
είναι ανίκανοι να πολεμήσουν στο τέλος του Radosh δεν έχουν δικαίωμα ψήφου,
ενώ κάθε Galdosh έχει το δικαίωμα να βάλει τον Galnagh στη θέση του. Επίσης
κάθε Galdosh έχει το δικαίωμα να μη συμμετάσχει καθόλου στο Radosh, χάνοντας
έτσι το δικαίωμα ψήφου του.



VI. Ο τρόπος που επιρρεάζουν οι φυσικοί παράγοντες την εξέλιξη του Vølrad
οφείλει να είναι σεβαστός από το συμβούλιο. Αν εξαιτίας αυτών οι αντιπρόσωποι
καταλήξουν σε ισοπαλία, τότε η διαμάχη των φυλών που εμπλέκονται οφείλει να
τελειώσει ειρηνικά.



Όλοι οι αντιπρόσωποι που έχουν συμμετάσχει και νικήσει σε τουλάχιστον ένα
Vølrad φέρουν τον σεβαστό τίτλο του Voldosh και είναι ξακουστοί σε όλο το
Βορρά.



