---
title: "Tas-Meir: The Howling City."
date: 2018-07-27
author: sfakias
---

Στα βόρεια παράλια της υφάλμυρης λίμνης της Umtahr, βρίσκεται η Tas-Meir, ένα
από τα δυτικότερα σημεία του Karrokh. Στην πραγματικότητα, είναι τόσο
αποκομμένο, που πολλοί συνηθίζουν να το βλέπουν σαν αυτόνομη περιοχή.
Ταυτόχρονα, το περισσότερο εμπόριο σε αυτό το σημείο γίνεται από τη θάλασσα
στα βόρεια, επομένως λίγοι ξένοι έρχονται σε αυτή την πόλη. Αλλά αυτό που
ενισχύει την ιδιαιτερότητα του μέρους, είναι οι κάτοικοί της.



Η πόλη χτίστηκε το έτος 3425 από μια φυλή νομάδων που διαπίστωσαν πως με τα
ψάρια της λίμνης και τα αλατορυχεία μπορούσαν να εγκατασταθούν εκεί μόνιμα. Η
πόλη χτίστηκε σε τέσσερα επίπεδα, το ένα ψηλότερο από το άλλο, σε ένα απότομο
βράχο, και γρήγορα μεγάλωσε, με χοντρά τείχη να την προστατεύουν από τα gnolls
και τους λυκάνθρωπους που έκαναν επιθέσεις. Οι επιθέσεις όμως το έτος 4765
έγιναν όλο και πιο συχνές, ενώ οι λυκάνθρωποι σταδιακά άρχισαν να βρίσκουν
αρκετά τραχιά σημεία του τείχους για να σκαρφαλώνουν. Η άμυνα της πόλης
πιεζόταν όλο και περισσότερο, και τα τρόφιμα τελείωναν.



Τότε εμφανίστηκε μια μάγισσα, η Angariel. Σχεδόν κανένας από τους κάτοικους
δεν την ήξερε, όμως με κάποιον τρόπο είχε βρεθεί μέσα στα τείχη και είχε
πείσει το βασιλιά Slagis πως είχε το τέλειο σχέδιο να σταματήσει την επίθεση.
Οι λυκάνθρωποι δεν είχαν τον έλεγχο στη μεταμόρφωσή τους: Οι περισσότεροι από
αυτούς είχαν αποκτήσει την ασθένεια από δάγκωμα και μετά την πρώτη πανσέληνο
έμεναν μόνιμα σε υβριδική μορφή, σκλάβοι στα πιο ζωώδη τους ένστικτα. Η
Angariel τους πρότεινε να σταματήσουν την επίθεση με αντάλλαγμα το να τους
δώσει ένα φίλτρο με το οποίο θα μπορούσαν να αποκτήσουν τον έλεγχο στη
μεταμόρφωσή τους.



Οι αντιδράσεις στην πρόταση της μάγισσας ήταν ανάμεικτες. Κάποιοι σταμάτησαν
την επίθεση για να το σκεφτούν, μιας και η αρρώστια δεν ήταν επιλογή τους,
κάποιοι δεν εμπιστεύονταν τη μάγισσα και θεωρούσαν την πρόταση παγίδα, ενώ οι
φανατικοί Πεντάνυχες του Karadosh πίστευαν πως δεν ήταν αρρώστια αλλά ευλογία,
και ο θεός τους ήθελε να είναι σε αυτή τη μορφή. Σίγουρα όμως, όλοι πεινούσαν.
Για να λύσει αυτό το πρόβλημα, η μάγισσα πρότεινε στον Slagis να δώσει το
κατώτερο επίπεδο της πόλης στους λυκάνθρωπους ώστε να σταματήσουν τις
περαιτέρω επιθέσεις και να σκεφτούν την πρότασή της.



Με βαριά καρδιά, ο Slagis δέχτηκε την πρόταση της μάγισσας και έμπασε τους
λυκάνθρωπους μέσα. Δέχτηκε σφοδρή κριτική απ'όλους, αλλά κατά βάθος ήξερε πως
δεν είχε άλλη επιλογή. Και κάπως έτσι, εκκένωσε τους κατοίκους του πρώτου
επιπέδου, μάζεψε ότι πολύτιμο υπήρχε εκεί οι πύλες άνοιξαν και οι λυκάνθρωποι,
διστακτικά στην αρχή και αποφασιστικά στη συνέχεια, μπήκαν στην πόλη,
συνοδευόμενοι από τα gnoll σύμμαχούς τους. Και έτσι, για ένα διάστημα υπήρξε
μια προσωρινή ανακωχή, ενώ η Angariel έφτιαχνε το φίλτρο. Οι ταραχές ήταν
συχνό φαινόμενο και οι δύο πλευρές άρχισαν να χάνουν την υπομονή τους. Ένοπλες
αναταράξεις ξεσπούσαν από τους κατοίκους, κυρίως από όσους είχαν μετακινηθεί,
που προσπαθούσαν να πείσουν το βασιλιά να διώξει τους λυκάνθρωπους μια και
καλή με το στρατό. Ταυτόχρονα, οι λυκάνθρωποι σε διάφορες περιπτώσεις έκαναν
επίθεση σε αδύναμα σημεία του τείχους, και υποστήριξαν πως δεν είχαν υπογράψει
κανένα συμβόλαιο ανακωχής.



Καθώς ο Slagis ετοίμασε το φίλτρο, εμφανίστηκε ανάμεσα στους λυκάνθρωπους ένας
με καταγωγή ξωτικού, γνωστός και ως Taurlin. Ήταν ανάμεσα στους πιο δυνατούς,
και πολλοί σέβονταν το κύρος του. Και είπε στη μάγισσα:



"Αν αυτό μας θεραπεύσει, έχεις το λόγο μου πως θα κυρήξω ανακωχή. Θα
κρατήσουμε το πρώτο επίπεδο και θα σταματήσουμε να έχουμε βλέψεις για
περαιτέρω περιοχές στην πόλη." Κοίταξε τους άλλους τριγύρω του, σαν να
περίμεναν να πει κάτι. "Αν όμως" και τα μάτια του έγιναν στενές σχισμές
αρπακτικού "μας κοροϊδέψεις και αυτό εδώ δε λειτουργήσει, τότε έχεις το λόγο
μου ότι δεν υπάρχει μέρος που θα νιώσεις ασφάλεια στη ζωή σου, όσα μαγικά και
να κάνεις. Θα είσαι μόνιμα κυνηγημένη."



Και κάπως έτσι, ο Taurlin έπιασε το φίλτρο και ήπιε πρώτος, ενώ το παράδειγμά
του ακολούθησαν και πολλοί άλλοι, εκτός από τους Πεντάνυχες. Ακόμα και οι πολύ
προκατειλημένοι, όταν είδαν τον Taurlin να πίνει, εν τέλει υπέκυψαν στον
πειρασμό. Και πράγματι, όσοι ήπιαν επέστρεψαν στην αρχική τους μορφή χωρίς
παρενέργειες.



Την επόμενη βδομάδα ήταν πανσέληνος, και κανείς δεν ήξερε τι θα γινόταν. Οι
πύλες έκλεισαν, οι φρουρές διπλασιάστηκαν και όλες οι πόρτες αμπάρωσαν. Όταν
το φεγγάρι φάνηκε στον ουρανό, οι λυκάνθρωποι, ο ένας μετά τον άλλο, άρχισαν
να γρυλίζουν και η πόλη γέμισε ουρλιαχτά και αλυχτίσματα. Και αυτό γιατί η
μάγισσα τους είχε, πράγματι, κοροϊδέψει: Το φίλτρο θεράπευε μεν την ασθένεια,
και μπορούσε ο καθένας να ελέγχει τη μορφή του, αλλά με την πανσέληνο όλοι
τους τρελάθηκαν: Άλλοι επιδόθηκαν σε καταστροφική μανία, σκοτώνοντας και
σφάζοντας ότι έβρισκαν, άλλοι έπεσαν αναίσθητοι και άρχισαν να βγάζουν σάλια,
άλλοι άρχισαν να κατευθύνονται προς το σπίτι της μάγισσας σαν υπνωτισμένοι,
μέχρι που του σταμάτησε η φρουρά της πύλης, άλλοι πήραν την υβριδική τους
μορφή και άρχισαν να αλυχτάνε στις στέγες των σπιτιών.



Ακολούθησε χάος. Τα gnoll και οι Πεντάνυχες βρήκαν την ευκαιρία για να πούν
ότι έπρεπε να εκδικηθούν την προδοσία εις βάρος των συμμάχων τους, και
οδήγησαν επίθεση στο δεύτερο επίπεδο. Ταυτόχρονα ο Taurlin, που έμεινε
ανεπηρέαστος, άρχισε να ψάχνει στα κρυφά τη μάγισσα,σκαρφαλώνοντας και
πηδώντας μέσα από το τείχος. Η μάγισσα όμως ήταν άφαντη. Η μάχη που ακολούθησε
ήταν σφοδρή, όμως σύντομα οι αμυνόμενοι πήραν το πάνω χέρι, καθώς πολλοί
λυκάνθρωποι είχαν βγει εκτός μάχης, ενώ άλλοι στη λύσσα τους στρέφονταν
εναντίον των δικών τους. Ο βασιλιάς έβγαλε δημόσια ανακοίνωση που έλεγε πως η
μάγισσα είχε προδώσει την εμπιστοσύνη του και πως το είχε σκάσει σαν
καταζητούμενη.



Σταδιακά, μέχρι την αυγή, οι επιθέσεις κόπασαν, καθώς όλοι συνειδητοποίησαν
πως το φταίξιμο ήταν της Angariel. Στην πραγματικότητα, είχε λιώσει κρύσταλλα
του Veth στο φίλτρο της, με αποτέλεσμα να εμφανίζονται διαφορετικά και
απρόβλεπτα συμπτώματα σε κάθε ασθενή. Η ίδια θεωρούσε πως ήταν ένα καλό
πείραμα, και έβγαλε στατιστικές με τα ποσοστά των συμπτωμάτων, αδιαφορώντας
ολότελα για την καταστροφή που άφησε πίσω της. Κατευθύνθηκε βόρεια, με τον
Taurlin στο κατόπι της. Και η αλήθεια είναι πως ο λυκάνθρωπος τήρησε την
υπόσχεσή του, και αποφάσισε να την κυνηγήσει με μια ομάδα είκοσι ατόμων μέχρις
εσχάτων.



Στην πόλη επικράτησε ξανά μια ανακωχή, που σταδιακά έγινε μόνιμη. Οι
λυκάνθρωποι και τα gnoll πήραν μόνιμα το κατώτερο επίπεδο, ενώ οι πύλες
άνοιξαν. Ο βασιλιάς όρισε πως δεν υπήρχε λόγος καμίας εχθροπραξίας εντός εφτά
μιλίων από την πόλη, για να αποφευχθεί εκ νέου αιματοκύλισμα, και οι
Πενταδάκτυλοι περιόρισαν τις επιθέσεις τους εκτός της πόλης, χρησιμοποιώντας
την Tas-Meir σαν το προστατευόμενο άντρο τους. Όσο για τα θύματα της
ασθένειας, άλλοι σταδιακά θεραπεύτηκαν, άλλοι αυτοκτόνησαν, άλλοι
μετανάστευσαν και αρκετοί συνέχισαν κάθε πανσέληνο να αντιδρούν απρόβλεπτα και
βίαια, με αποτέλεσμα εκείνες τις νύχτες οι κάτοικοι να κλειδώνονται στα σπίτια
τους και κρύβονται φοβισμένοι.



Όσο για τον Taurlin, μπόρεσε δύο χρόνια μετά να βρει τη μάγισσα κοντά στα
Blackwoods. Έπειτα από ένα μακρύ κυνήγι στα δάση, είχε μείνει ο μόνος
επιζήσαντας από τις παγίδες της, όταν βρήκε την μυρωδιά της. Την κυνήγησε,
έπεσε πάνω της και την έσφαξε με δαγκωνιές και νυχιές, μέχρι που έγινε ένας
ματωμένος σωρός από κρέας. Της έκοψε το κεφάλι και το έστειλε στην Tas-Meir,
όπου και συντηρήθηκε με μαγικό τρόπο για να κοσμεί τα τείχη, έπειτα από λαϊκή
απαίτηση.

