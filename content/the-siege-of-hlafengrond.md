---
date: 2021-06-12
author: sfakias
---
# The siege of Hlafengrond

Πριν εμφανιστούν οι μικρές φυλές στο Βορρά, αυτός ήταν σπίτι των γιγάντων. Η αυτοκρατορία του Gadrunen είχε επεκταθεί από τα Hoen, είχε περάσει το Hoss και είχε φτάσει μέχρι το Korhond και το Belgosreim. Στα Hlafentar χτίστηκε το παλάτι του τοπικού άρχοντα, ενός Frost Giant που ήταν υπαρχηγός του τότε Άρχοντα της Καταιγίδας, Jotusvir. Οι γίγαντες γύρω από το παλάτι εκεί έχτισαν ένα πελώριο φρούριο στην κορφή ενός βουνού, που δέσποζε στην ακτή: το Ηlafengrond. Σε αντίθεση με άλλα φρούρια, αυτό σμιλεύτηκε πάνω στον ίδιο τον βράχο, και όχι βάζοντας τη μια πέτρα πάνω στην άλλη, δίνοντας του μοναδική αντοχή στον καιρό και στον χρόνο.

Η αυτοκρατορία του Gadrunen όμως έπεσε σε παρακμή σταδιακά, καθώς ο Jotusvir γερνούσε, και εν τέλει πέθανε το 1630. Οι γίγαντες στα Hlafentar αυτονομήθηκαν, και ονομάστηκαν Hither από τις φυλές που ήρθαν μετέπειτα. Το Belgosreim σύντομα χάθηκε από τον έλεγχο των γιγάντων, καθώς οι άνθρωποι και τα ορκ τους νικούσαν σε πολλές τακτικές μάχες και οι γίγαντες είχαν χάσει την ηγεσία τους και τον ανεφοδιασμό τους, ενώ είχαν τεράστιες δυσκολίες να αναπληρώσουν τις απώλειές τους. Οι περισσότεροι άφησαν την τούνδρα, και μετανάστευσαν πίσω στo Hlafengrond.  

Οι πρώτες φυλές των βορείων διεκδικούσαν πλέον ενεργά ζωτικό χώρο: για κτηνοτροφία και για να καλλιεργήσουν. Το εμπόδιο όμως προς το Fervolosh ήταν το Hlafengrond. Ήδη οι πρώτες φυλές ορκ στο βορρά πολεμούσαν στη Mherg τάιγκα τους λίγους γίγαντες εκεί και τους έσπρωχναν ανατολικά: Οι Go'rokk και οι Ragaron, που πολεμούσαν τους νομάδες των Vagor. Στα νότια είχαν μαζευτεί οι φυλές των Kalenvad, των Skra και των Karnag, αποτελούμενες κυρίως από ανθρώπους και ξωτικά. Οι αρχηγοί τους κατάλαβαν γρήγορα πως αν μείνουν εκεί, τα ορκ θα καταλάβουν όλο το δάσος και δεν θα μείνει καθόλου χώρος για τις φυλές τους. Έτσι, αποφάσισαν να αναλάβουν δράση.

Όλοι οι πολεμιστές τους μαζεύτηκαν και σχημάτισαν έναν από τους μεγαλύτερους στρατούς που είχε δει ο Βορράς. Πάνω από πενήντα χιλιάδες μάχιμοι, με άλλους τόσους εφεδρικούς. Κινήθηκαν προς στο Hlafengrond. Οι γίγαντες στο φρούριο είδαν τις δυνάμεις από μακριά, και άρχισαν να ρίχνουν πέτρες στην πλαγιά, προκαλώντας τεράστιες κατολισθίσεις. Πολλοί πολεμιστές όμως σκαρφάλωσαν από την άγρια πλαγιά του βουνού, και ήταν καλυμμένοι από τις πέτρες για μεγάλο διάστημα της ανάβασης.

Όταν είχαν φτάσει πλέον στο φρούριο, οι δρυίδες κάλεσαν πελώριους ασβούς να μεταφέρουν τρεις-τρεις τους πολεμιστές στα τείχη και από πίσω ακολούθησαν τοξότες των Skra με σμήνη από βέλη. Οι γίγαντες ήταν ασφαλείς όλο αυτό το διάστημα και είχαν καταφέρει να σκοτώσουν εκατοντάδες πολεμιστές, αλλά σύντομα η μάχη έγινε σώμα με σώμα. Οι πρώτοι πολεμιστές που έφτασαν στα τείχη έλιωσαν από πελέκια και σφυριά, που τους έκαναν ένα με τα τείχη: Και άλλοι πολεμιστές τους ακολούθησαν, και το κάθε κενό το κάλυπτε ο επόμενος. Μέχρι που τα τείχη είχαν βαφτεί κόκκινα από ακρωτηριασμένα και λιωμένα κορμιά.  

Οι πολεμιστές έπεσαν θύματα της δύναμη των γιγάντων περισσότερο από κάθε μάχη του παρελθόντος. Απέναντι τους, κάθε εκπάιδευση έμοιαζε μάταιη. Η ανάγκη όμως τους ανάγκαζε να προχωρούν, και παρά τις απώλειες, συνέχισαν να ανεβαίνουν τα τείχη και κάθε πολεμιστής κάρφωνε το δόρυ του στους γίγαντες φρουρούς, μέχρι που αυτοί έπεφταν κάτω σα σκατζόχοιροι, ή οπισθοχωρούσαν πληγωμένοι και εξουθενωμένοι. Οι βόρειοι συνέχισαν την επίθεση, μέχρι που οι γίγαντες άρχισαν να εξαφανίζονται καθώς οπισθοχωρούσαν: και καθώς η πόλη καταλήφθηκε, διαπίστωσαν πως δεν είχε μείνει ούτε ένας: όλοι οι γίγαντες που οπισθοχώρησαν είχαν εξαφανιστεί.  

Κάπως έτσι, το Hlafengrond έπεσε στα χέρια των φυλών. Οι γίγαντες μετέπειτα έφτιαξαν άλλη πόλη στα ανατολικά, το Hitherun, καθώς οι επιζήσαντες το έσκασαν από ένα υπόγειο πέρασμα. Οι νικητές έθαψαν σε πέτρινους τάφους τους νεκρούς τους και γλέντησαν, όμως αυτό δεν κράτησε για πολύ: Το φρούριο δεν μπορούσε να μοιραστεί ανάμεσα στις φυλές: Μόνο μία θα το έπαιρνε.

Οι Kalenvad είχαν φτάσει πρώτοι στο παλάτι, ενώ οι Skra διαφωνούσαν μεταξύ τους για το ποια θα είναι η επόμενη κίνησή τους. Κάποιοι Skra επιτέθηκαν στους Kalenvad το μεθεπόμενο βράδυ, ενώ κάποιοι άλλοι διαχωρίστηκαν, και έφυγαν προς το Fervolosh: Αυτοί που μετέπειτα έγιναν γνωστοί ως Lapsir. Οι Karnag δεν ήθελαν να έχουν καμία σχέση με όλα αυτά, και πήγαν και αυτοί ανατολικά, και έσπασαν σε πολλές άλλες ομάδες, από τον ποταμό Kranor μέχρι τον Folumb. Τελικά, οι Skra κατάλαβαν αφού πολιόρκησαν μια βδομάδα το παλάτι πως δεν άξιζε το κόστος σε αίμα που θα πλήρωναν και ήδη είχαν χάσει πολλούς πολεμιστές. Λεηλάτησαν ότι μπορούσαν και έφυγαν να διεκδικήσουν το δικό τους ζωτικό χώρο στο δάσος, ακολουθώντας τους Lampsir.

