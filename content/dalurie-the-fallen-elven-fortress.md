---
title: "Dalurie: the Fallen Elven Fortress"
date: 2020-10-31
author: sfakias
---

Βαθιά στο Cavaroch, το έτος 4192 τα ξωτικά του δάσους αποφάσισαν να φτιάξουν ένα φρούριο για να προστατέψουν την επικράτειά τους, καθώς δεχόντουσαν μονίμως επιθέσεις από την επαρχία της Kambah. Ονομάστηκε Dalurie, και επανδρώθηκε με πολλούς πολεμιστές. Κρυμμένο μέσα στο δάσος, ήταν δύσκολο για τον οποιονδήποτε να τον εντοπίσει, και η δρυίδης Estra κάλεσε δέντρα, κισσούς, θάμνους και αγκάθια να αγκαλιάσουν τα τείχη και να τα ενισχύσουν. Το φρούριο έμοιαζε απόρθητο και σύντομα οι επιθέσεις σταμάτησαν, καθώς κανείς δεν μπορούσε να περάσει τις άμυνες του φρουρίου, συχνά ακόμα και να το βρει.

Τα χρόνια πέρασαν όμως, οι επιθέσεις σταμάτησαν και το φρούριο σταδιακά ξεχάστηκε. Οι επόμενες γενιές της Kambah ανέπτυξαν διαρκώς καλύτερες σχέσεις με τα ξωτικά του δάσους και το Oventhart, και άρχισαν εμπόριο μεταξύ τους. Έπειτα από αρκετές δεκαετίες, το φρούριο, που ήταν σε πολύ προωθημένη θέση του δάσους, αποφασίστηκε από τα ξωτικά να χρησιμοποιείται και σαν ενδιάμεσος σταθμός των εμπορευμάτων. Από την Aar μέχρι τα Greenmills και το Whitecross, το Cavaroch είχε τη δυνατότητα να γίνει το επίκεντρο τόσο του εμπορίου όσο και του πολιτισμού που άνθιζε στην περιοχή. Και τα ξωτικά άδραξαν αυτή την ευκαιρία. Έδιωξαν τα παλιά τους μίση, κατέβασαν τις μαγείες που έκρυβαν το Dalurie και άνοιξαν τις πόρτες του σε ξένους και ανθρώπους.

Μέσα στα επόμενα χρόνια, το φρούριο έγινε αγνώριστο. Πολλοί ήρθαν να εγκατασταθούν εκεί, μάστορες, χτίστες, τεχνίτες και γλύπτες. Το Dalurie μεγάλωσε και επεκτάθηκε, με επιπλέον πύργους και κτήρια, και η τέχνη των ανθρώπων ήρθε να συναντήσει αυτή των ξωτικών σε ένα μοναδικό αποτέλεσμα που άφηνε τους επισκέπτες άφωνους. Μάγοι, συγγραφείς, ποιητές και βάρδοι άρχισαν να πληθαίνουν στο φρούριο, το οποίο σταδιακά έγινε η μεγαλύτερη πόλη της περιοχής. Ένα τετραμελές συμβούλιο από τρία ξωτικά και έναν άνθρωπο συγκροτήθηκε, για να διοικεί την περιοχή και για να λύνει τις διαφορές και τις παρεξηγήσεις ανάμεσα στις φυλές.

Από την πλευρά των ξωτικών ορίστηκε ο αρχιμάγος Flayrith, που ήταν σύζυγος της Estra, ο δασοφύλακας Keldarion και η ιέρεια Mellarue. Παραδοσιακά τα ξωτικά είχαν πάντα ένα δικό τους συμβόυλιο, και διάλεξαν αυτούς που έχαιραν της μεγαλύτερης εκτίμησης για να διαπραγματεύονται με τον εκπρόσωπο των ανθρώπων. Αυτός ήταν ο λόρδος Sengel, που διηύθυνε τις εμπορικές συντεχνίες. Τα πρώτα χρόνια οι συζητήσεις διεξάγονταν σε πολύ καλό επίπεδο, και στο βαθμό που υπήρχε καλή θέληση, μπορούσαν να βρούν λύσεις σε όλα τα προβλήματα που αντιμετώπιζαν. Οι δύο φυλές έμαθαν να εμπιστεύονται η μία την άλλη και χτίστηκαν ναοί πολλών θεών, συχνά δίπλα δίπλα ο ένας με τον άλλο, για να εκφράσουν αυτή την αρμονική συνύπαρξη και την πίστη σε κοινές αξίες.

Έτσι όμως ήρθαν και τα ξωτικά για πρώτη φορά σε επαφή με τους θεούς των ανθρώπων, κάτι που συνήθως δεν γινόταν και τόσο συχνά, ούτε τόσο μαζικά. Δίπλα από το ναό της Berohath είχε χτιστεί ο ναός του Otynhash. Τα ξωτικά δεν είχαν ιδέα τι αντιπροσώπευε: Απ'εξω, ήταν ένα σκούρο εντυπωσιακό κτήριο, με σκαλιστές κολώνες και μαύρα μάρμαρα, πέτρινα γκαργκόιλ, και γλυπτά φύλλα που έφταναν μέχρι το ναό της Berohath, και δημιουργούσαν μια γοτθική καμάρα πάνω από το δρόμο. Κανείς δεν μπορούσε να γνωρίζει τι αντιπροσώπευε αυτό το κατασκεύασμα.

Από τα πρώτα ξωτικά που μπήκε εκεί ήταν η Mellarue. Η ανώτατη ιέρεια ένιωσε δέος μπαίνοντας μέσα, βλέποντας τεράστια αγάλματα πολεμιστών και ηρώων, όπως έμοιαζαν. Ήταν συνηθισμένη σε πιο απλά κτήρια και δεν μπορούσε να συνηθίσει το μεγαλείο. Σε κουβέντα που έπιασε με τους ιερείς εκεί, της εξήγησαν πως αυτό το μεγαλείο αντιπροσωπεύει τη δύναμη που προσφέρει ο Otynhash σε όσους είναι άξιοι. Η Mellarue μπορεί να ένιωθε ελαφρώς μια αποστροφή για το μέρος, αλλά ήταν αδύνατο να αγνοήσει αυτή την υπόσχεση δύναμης που ένιωθε να την περιτριγυρίζει.   

Οι επισκέψεις της στο ναό σταδιακά έγιναν όλο και πιο συχνές. Τα ξωτικά ήξεραν για τις συνήθειές της, αλλά κανείς δεν ήταν αρκετά τολμηρός για να της εναντιωθεί. Έφτασε στο σημείο να προσεύχεται κρυφά εκεί, και μετά όλο και πιο φανερά, καθώς αρκετά ξωτικά έρχονταν εκεί, το ίδιο εντυπωσιασμένα με αυτή. Εκεί συνάντησε μια μέρα το λόρδο Sengel, ο οποίος, εξίσου πιστός, της εξήγησε ότι με την κατάλληλη τελετή, όλη αυτή η δύναμη που υποσχόταν ο Otynhash μπορούσε να γίνει δική της. Δεν πέρασε πολύς καιρός και η Mellarue όχι απλά συμφώνησε να κάνει την τελετή, αλλά μπόρεσε μόνη της να ψάξει τις απόκρυφες βιβλιοθήκες του ναού και να βρει τη διαδικασία που έπρεπε να ακολουθηθεί.

Τα μεσάνυχτα μιας χειμωνιάτικης μέρας του 4265, κάλεσε στο ναό όλους τους πιστούς από τα ξωτικά να συμμετάσχουν στην τελετή. Άρχισε με μια πανίσχυρη επίκληση, η οποία κάλεσε έναν πελώριο ιπτάμενο δαίμονα με κέρατα και λέπια, τον Iz'raggoth. Με ένα ασημένιο μαχαίρι, η ιέρεια του έσκισε το μπράτσο και όλοι οι συμμετέχοντες ήπιαν από το αίμα του δαίμονα και έπειτα κάλυψαν τα πρόσωπά τους με αυτό. Στη συνέχεια, σε ολή την κεντρική αίθουσα του ναού σχεδίασαν με το αίμα ιερογλυφικά στη γλώσσα της Αβύσσου, τα οποία άρχισαν να γυαλίζουν καθώς οι πιστοί έψελναν.

Τότε, οι πόρτες άνοιξαν ξαφνικά και εισέβαλε στην αίθουσα ο Flayrith, με αρκετούς πολεμιστές και με τον δρυίδη Illarien. Είχε μάθει για τις αποτρόπαιες πράξεις που γίνονταν εκεί και τους διέταξε να σταματήσουν. Η Mellarue αρνήθηκε, καθώς δεν ήταν ανώτερός της, και του είπε ότι έτσι δένεται με τις παραδόσεις των ανθρώπων και γίνονται σύμμαχοι. Ο Flayrith πήγε να επιτεθεί με ξόρκια, αλλά η Mellarue είχε προνοήσει, με πανίσχυρες μαγικές προστασίες στο εσωτερικό του ναού. Οι τοίχοι είχαν προστατευτικές γλυφές και οι απόπειρες του Flayrith, αν και πανίσχυρος σαν μάγος, ήταν αποδυναμωμένες. Τότε ο Iz'raggoth όρμησε, έλιωσε τους πολεμιστές μπροστά από τον αρχιμάγο σαν μύγες, και σκόρπισε τους υπόλοιπους. Άρπαξε το μάγο, τον έριξε κάτω και τον έφερε σερνάμενο στην Mellarue. Της είπε πως αυτός ήταν το τελευταίο πράγμα που χρειαζόταν για να ολοκληρωθεί η τελετή.

Και αυτή δεν δίστασε. Με το μαχαίρι της, έκοψε το λαιμό του Flayrith, όπως ήταν κάτω αβοήθητος, και ράντισε την αίθουσα με το αίμα του. Και τότε η τελετή ολοκληρώθηκε: Οι πιστοί, πάνω από διακόσιοι, άρχισαν να βγάζουν φτερά ή κέρατα, το δέρμα τους έγινε κατάμαυρο, άλλοι έβγαλαν φολίδες και άλλοι ουρές. Πολλοί πήραν πανίσχυρη μαγεία στην κατοχή τους, και ονομάστηκαν Abyssae, ξωτικά της Αβύσσου.

Πόλεμος ξέσπασε ευθύς στην πόλη. Η Mellarue πρόσφερε υποταγή η θάνατο σε όποιον έβλεπε, και από την άλλη ο Keldarion, που τον είχε προειδοποιήσει ο Flayrith, προσπάθησε να οργανώσει μια άμυνα απέναντι στα Abyssae. Στο πλευρό του στάθηκαν ο Illarien με την Estra, η οποία ποθούσε εκδίκηση για το θάνατο του άντρα της. Όμως οι αριθμοί των δαιμόνων αυξάνονταν διαρκώς, και τότε ο Ιllarien αποφάσισε να καταστρέψει το ναό του Otynhash για να αποτρέψει αυτές τις τελετές που μετέτρεπαν τα ξωτικά σε Abyssae. Πήγε μόνος του στην είσοδο μεταμορφωμένος σε πίθηκο και σκαρφάλωσε στην οροφή αθέατος. Για αρκετή ώρα άρχισε να ψέλνει, μέχρις ότου τον πήραν χαμπάρι, όμως το ξόρκι του είχε ολοκληρωθεί. Η γη κάτω από το ναό άρχισε να τρέμει, και οι κίονες και οι κολώνες να τρίζουν. Η γή άνοιξε και βγήκε μάγμα στα θεμέλια του ναού, που διαλύθηκαν στο σαθρό έδαφος.

Ο Ιz'raggoth πήδηξε στην ετοιμόρροπη ταράτσα και πήγε να αρπάξει τον δρυίδη. Ο Illarien σκαρφάλωσε πάνω στο καμπαναριό και μεταμορφώθηκε σε μια τεράστια τίγρη. Πήδηξε από ψηλά στο δαίμονα και άρχισε να τον γδέρνει. Όμως υπήρχε κάποιος λόγος που ο Iz'raggoth ήταν απεσταλμένος του Otynhash. Τα χέρια του έσπαγαν τις πέτρες του ήδη κατεστραμμένου ναού και λύγιζαν σίδερα. Έπιασε με τα χέρια του τη μέση του Illarien. Αυτός συνέχισε να γδέρνει, αλλά η δύναμή του σταδιακά λιγόστευε. Ο Iz'raggoth συνέχισε να πιέζει μέχρι που ακόμα και τα κόκκαλα της πελώριας τίγρης άρχισαν ένα ένα να σπάνε. Έπειτα από λίγο, έριξε το άψυχο κορμί του στη λάβα του ναού που καταστρεφόταν και πέταξε μακριά.

Καθώς έβλεπαν το επόμενο μεσημέρι ότι έχαναν παντού πολεμιστές, μόλις μαθεύτηκε ο θάνατος του Illarien, αποφάσισαν να υποχωρήσουν προς το Elvenstairs. Έφυγε ένα μεγάλο κομμάτι προσφύγων και άφησε την πόλη στη μοίρα της. Όμως ο Iz'raggoth επιτέθηκε στους πρόσφυγες, και ο Keldarion μονομάχησε με το δαίμονα για να μπορέσουν οι υπόλοιποι να φύγουν με τη βοήθεια της Estra. Η μονομαχία τους κράτησε αρκετή ώρα, και ο Keldarion ανταπέδιδε με το ξίφος του τα χτυπήματα από τα νύχια του δαίμονα, μέχρι που αυτός έχασε την υπομονή του, πήδηξε πάνω του και τον ξέσκισε, αλλά καρφώθηκε από το σπαθί του δασοφύλακα.

Κανείς δεν επέστρεψε στην περιοχή του Dalurie, και κανείς βγήκε έξω από αυτήν για πολλούς αιώνες. Το φρούριο σταδιακά ξεχάστηκε, αλλά τα ξωτικά στο Elvenstairs δεν ξέχασαν ποτέ τη σφαγή που είχε συμβεί, και την προδομένη τους εμπιστοσύνη στους ανθρώπους: Από την άλλη, οι άνθρωποι που επέστρεψαν στο Whitecross θεωρούσαν πως οι ευθύνες είναι των ξωτικών. Οι προκαταλήψεις διογκώθηκαν, και η ιστορία μοιάζει να τέλειωσε έτσι όπως ξεκίνησε... τουλάχιστον μέχρι να έρθουν στην περιοχή οι Kenorex.  

