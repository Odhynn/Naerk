---
title: "Clapten: \"the greedy scalpers\""
date: 2017-01-19
author: sfakias
---

H πόλη του Clapten είναι από της πιο κρύες του Βορρά. Δεν είναι ωστόσο σε
καμιά περίπτωση η βορειότερη. Αρκετές πόλεις στο Korhond και στα ανατολικά
είναι πιο ψηλά, και σίγουρα η θερμοκρασία και εκεί είναι πολύ χαμηλή. Αυτό που
ξεχωρίζει όμως το Clapten, ήταν ο αέρας. Ένας παγωμένος βορειοανατολικός
άνεμος φυσάει μόνιμα στην πόλη, και φέρνει κύματα που σκάνε άγρια πάνω στις
ταλαιπωρημένες ακτές. Και τις λίγες φορές που δεν φυσάει, έχει μια καταραμένη
υγρασία από τη θάλασσα που παγώνει τα σπίτια και ταλαιπωρεί τους κατοίκους με
κρυολογήματα και πνευμονίες.



Ένας αθώος παρατηρητής θα μπορούσε πολύ εύκολα να φτάσει στο συμπέρασμα πως το
Clapten δεν έπρεπε ποτέ να γίνει πόλη. Έπρεπε να μείνει αυτό το μικρό χωριό
που ήταν πριν μερικούς αιώνες, με λίγες εκατοντάδες οικογένειες σκληροτράχηλων
ψαράδων και όλοι οι υπόλοιποι να μετακόμιζαν αλλού. Ωστόσο, όλα άλλαξαν με το
εμπόριο. Στο νότο το εμπόριο ανθούσε, και μια σειρά από αγαθά που ήταν
δυσεύρετα εκεί, στην Άγρια Θάλασσα του Belgosrame αφθονούσαν. Ο λόγος για τις
γούνες της φώκιας, το λίπος της φάλαινας, τους χαυλιόδοντες των οδόβαινων και
τα κέρατα των μονόκερων. Η ζήτηση ήταν μεγάλη και πολλοί καιροσκόποι έμποροι
μετακόμισαν βόρεια, στο Clapten, για να βρουν την τυχη τους.  


Το Clapten είναι μια πόλη που φτιάχτηκε γρήγορα, χωρίς κανένα σχέδιο, και αυτό
είναι προφανές σε κάθε επισκέπτη. Το λιμάνι έχει τεράστια έκταση, ώστε να
μπορεί να φιλοξενεί όλα τα εμπορικά πλοία, τα φαλαινοθηρικά και τα ψαροκάικα.
O κάθε κάτοικος, ψαράς η έμπορος, προσπάθησε να φτιάξει το σπίτι του πρόχειρα,
όσο γίνεται πιο κοντά στην προβλήτα του στο λιμάνι. Το αποτέλεσμα είναι πως
εκτός του κύριου λιμανιού, υπάρχουν άλλα πέντε άνωθεν, με τα σπίτια να είναι
χτισμένα διάσπαρτα. Πολλές περιοχές είναι κυριολεκτικά η μία πάνω στην άλλη,
ενώ ενδιάμεσα είναι εντελώς ακατοίκητα. Σαν πόλη είναι ανοχύρωτη, ενώ
διοικείται από ένα συμβούλιο εμπόρων.  


Ακόμα περισσότερο, η πόλη δεν είναι φημισμένη για τις καλές σχέσεις με τους
γείτονές της. Οι περισσότεροι από τους κατοίκους είναι λιγομίλητοι, εγωιστές
και άπληστοι, καθώς το μόνο που τους νοιάζει είναι τα λεφτά. Πολλές φορές
βέβαια, ακόμα και για τους λίγους που πλουτίζουν, αντιλαμβάνονται πως ήταν
μάταιο, καθώς έχουν αρρωστήσει από το κακό κλίμα της περιοχής και πρέπει να
μετακομίσουν αλλού για να ξοδέψουν την περιουσία τους, μιας και το μέρος δεν
προορίζεται για μια άνετη και ειρηνική ζωή. Οι γείτονες πιστεύουν πως το
Clapten δεν θα έπρεπε να υπάρχει στο Βορρά. Οι περισσότεροι βόρειοι σέβονται
τη φύση και έχουν πολύ υψηλότερα ιδανικά από το χρήμα, επομένως έχουν μεγάλη
προκατάληψη απέναντι στους “άπληστους γδάρτες”, όπως ονομάζουν τους κατοίκους
του Clapten.  



Έτσι, το Clapten έχει υποστεί επιδρομές από τις πιο σκληροτράχηλες φυλές του
βορρά. Τα ορκ Razortusks που κατοικούν στα βόρεια επιθυμούν μονίμως να σβήσουν
την πόλη από το χάρτη. Στις πρώτες δύο επιδρομές, οι κάτοικοι τους
αντιμετώπισαν με θύελες από βέλη που τους έτρεψαν σε φυγή, όμως στην τρίτη,
τέσσερα χρόνια μετά, το έτος 4740, τα ορκ μπόρεσαν να εισβάλουν στην πόλη και
άρχισαν να τη λεηλατούν. Όμως οι ντόπιοι είχαν προνοήσει, καθώς είχαν φορτώσει
τα πλοία τους με προμήθειες και ότι πολύτιμο υπήρχε, και μόλις έσπασε η άμυνα,
επιβιβάστηκαν όλοι εκεί και περίμεναν να φύγουν τα ορκ.





Αυτό που λίγοι ξέρουν, είναι πως τα ορκ από μόνα τους δεν θα μπορούσαν να
σπάσουν την άμυνα της πόλης. Είχαν βοήθεια από το Twilight Edge, μια ομάδα
ξωτικών μάγων και μαγισσών που έβλεπε το Clapten σα μίασμα στο Βορρά και
βοήθησε τους ορκ στη μάχη. Ωστόσο, δεν εμφανίστηκαν αυτοπροσώπως, αλλά
αρκέστηκαν στο να ενδυναμώσουν τους πολεμιστές με προστατευτικά ξόρκια και να
δημιουργήσουν ομίχλη για να τους κρύψουν.



Πλέον, το Clapten έχει ξαναχτιστεί, αλλά είναι θέμα χρόνου το πότε θα
ξαναγίνει επιδρομή.

