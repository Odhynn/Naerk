---
title: "A Heavy Price"
date: 2018-08-02
author: sfakias
---

Ο Mengil ήταν ανάμεσα στους πιο ήσυχους και μοναχικούς δρυίδες του νησιου. Και
αυτό για τα δεδομένα του Rondorvick σημαίνει οτι οι περιπτώσεις που είχε έρθει
σε επαφή με άλλους ήταν μετρημένες στα δάκτυλα του ενός χεριού:  Ίσα ίσα
δηλαδή, όσο χρειαζόταν για να μην ξεχάσουν οι λίγοι που τον γνώριζαν την
ύπαρξη του. Προτιμούσε την ησυχία της σπηλιάς του στα δυτικά του νησιού και
την παρέα των ζώων.

Και αν το θέαμα του Mengil να μιλάει με κάποιον άλλο δεν ήταν ήδη αρκετά
περίεργο, τότε ο συνομιλητής του ερχόταν να ολοκληρώσει την ήδη περίεργη
περίσταση. Φορούσε ανοιχτόχρωμο χιτώνα, κασκόλ και κουκούλα από μετάξι, όλα
πολύ λίγα για το υγρό και κρύο κλίμα του νησιού. Το δέρμα του ήταν χλωμό και
τα μάτια του στενά. Στην πλάτη του είχε ένα κυρτό τόξο και μια περίτεχνη
φαρέτρα, από την οποία προεξείχαν βέλη με λευκά φτερά. Στο λαιμό του είχε ένα
μενταγιόν με μια σφίγγα.  


"Σου απάντησα ήδη. Πάνε τέσσερις μήνες από τότε που έφυγε." Ο δρυίδης ήταν
φανερά ενοχλημένος.

"Για ποιο λόγο είχε έρθει εδώ;" Ρώτησε ο ξένος με μια παράξενη προφορά.

"Εσένα τι σε κόφτει αγόρι μου;"

"Με κόφτει και με παρακόφτει. Το τελευταίο μέρος που τον είδαν σε αυτό το νησί
ήταν εδωπέρα. Και είμαι αποφασισμένος να μάθω τις λεπτομέρειες με κάθε
κόστος."

"Ατύχησες τότε" Αποκρίθηκε ο Mengil, χαϊδεύοντας την πελώρια γκριζωπή αρκούδα
που λιαζόταν νωχελικά στο πλευρό του. "Δεν πρόκειται να μάθεις τίποτα εδωπέρα,
και καλά θα κάνεις να με αφήσεις ήσυχο."

Ο ξένος ξεφύσηξε και έκατσε σε ένα βράχο γεμάτο βρύα. "Αντιλαμβάνομαι πως
ήμουν λίγο βιαστικός πριν. Είναι επειδή έχω έρθει από πολύ μακρια. Επέτρεψέ
μου να συστηθώ επίσημα: ονομάζομαι Nalos και είμαι κρυπτοφύλακας του
Ανεμόλοφου."

Στο άκουσμα της περιοχής το χέρι του δρυίδη συσπάστηκε ελαφρώς, αλλά δεν είπε
τίποτα.

"Λοιπόν, για να συνοψίσουμε. Ο Raefibb αποποιήθηκε τον τίτλο του Καλεστή του
Σμήνους της καταιγίδας πριν πέντε μήνες-"

"Αυτό είναι απόκρυφη γνώση" Ψέλλισε ο ερημίτης αδύναμα.

"Τόσο απόκρυφη, που δεν βρήκα δρυίδη να μη το συζητάει ακόμα και μαζί μου.
Τελοσπάντων, μετά ήρθε σε σένα και μετά έφυγε δυτικά. Και θα χαρείς να μάθεις
πως ήρθε στους τόπους μας σαν κοινός τυμβωρύχος και σύλλησε τους ιερούς μας
τάφους." Τον κοίταξε κατάματα "κάτι που υποψιάζομαι πως δεν σου φαίνεται και
τόσο περίεργο."

Ο Mengil ξεφύσηξε. "Το ξερα πως αργά η γρήγορα θα συνέβαινε κάτι τέτοιο. Είναι
γεγονός ότι ο Raefibb επέλεξε να ακολουθήσει ένα αμφιλεγόμενο και επικίνδυνο
μονοπάτι τον τελευταίο καιρό. Γνώριζα που θα οδηγούσε αυτή η ιστορία και τον
είχα προειδοποιήσει."

"Ποια ιστορία; τι εννοείς;"

"Ας πούμε πως ο κοινός μας γνωστός έχει έναν στόχο που για να τον υλοποιήσει
δεν διστάζει να κάνει πράγματα σαν κ αυτά που περιγράφεις." Η αρκούδα βόγκηξε
σιγανά.  
"Γιατί τα κάνει; Που είναι τώρα; Πρέπει να βρω τα ίχνη του."  
"Σε βοήθησα ήδη αρκετά."  
"Αν δεν μου πεις όσα μου κρύβεις, θα σε θεωρήσω συνένοχο στην κλοπή."  
"Ήρεμα τώρα, κυρ Nalos. Αυτά τα λόγια δεν ταιριάζουν σε ένα τόσο όμορφο και
γαλήνιο μέρος."  
Ο ξένος σηκώθηκε και άρχισε να πηγαίνει πέρα δώθε. "Τι σόι μαγικό μπορεί να
απαιτεί τα κόκκαλα νεκρών από τους τύμβους μας;"  
Ο Mengil παρέμεινε σιωπηλός. "Μίλησα αρκετά. Άν δεν υπάρχει κάτι άλλο να συ-"  
"Πάρα πολλά υπάρχουν!" Πετάχτηκε ο Nalos αλλά η αρκούδα έδειξε τα δόντια της.  
"Τότε να μη σε απασχολώ άλλο" είπε ο ερημίτης. "Έχεις πολλά πράγματα να
ψάξεις. Καλή σου τύχη!" Με μια του λέξη, το λιθάρι μπροστά στο γείσο της
σπηλιάς κύλισε και ο Nalos την επόμενη στιγμή βρέθηκε να κοιτάει συμπαγή βράχο
εκεί που πριν λίγο ήταν ο δρυίδης με την αρκούδα.  

Η αναζήτησή του έμελλε να είναι πολύ πιο δύσκολη απ'ότι φαινόταν εξαρχής. Θα
χρειαζόταν βοήθεια.  


