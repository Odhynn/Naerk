---
title: "The Reign of the Vile Septet: Τhe Spoils of War"
date: 2022-01-04
author: sfakias
---

Μέσα σε μία ώρα η μοίρα του Pyrlon είχε σφραγιστεί. Η πόλη είχε γεμίσει από δαίμονες και οι δρόμοι της είχαν βαφτεί στο αίμα. Οι μάγοι ήταν ο πρώτος στόχος: Κάθε κάτοικος που φαινόταν να κάνει ξόρκι γινόταν άμεσα ο στόχος από ορδές δαιμόνων. Αρχικά σε κάποια στενά και πύργους οι Demonslavers προσπάθησαν να συντάξουν κάποια άμυνα, αλλά όταν πελώριοι δαίμονες με κέρατα έσπασαν τις πόρτες και μπήκαν μέσα τα σχέδια για άμυνα κατέρρευσαν. Σύντομα ο κάθε μάγος άρχισε να κοιτάζει την επιβίωσή του και να διασώσει ότι μπορούσε από τα πράγματά του. Όσοι μπορούσαν να τηλεμεταφερθούν, το έκαναν χωρίς δεύτερη σκέψη: Οι περισσότεροι εναπομείναντες χρησιμοποίησαν ψευδαισθήσεις για να κρυφτούν και να διαφύγουν, πέρα από λίγους που αποφάσισαν να πέσουν στη μάχη. Οι περισσότεροι ήταν αρκετά εγωιστές για να ρισκάρουν τη ζωή τους για κάποιο συνάδελφό τους, και κάπως έτσι η άμυνα σύντομα κατέρρευσε.

Οι δρόμοι της πόλης βάφτηκαν κόκκινοι, καθώς η καταστροφή και η σφαγή ξεπέρασε κάθε όριο. Ο κάθε δαίμονας που εμφανίστηκε είχε διαφορετικό τρόπο για να ικανοποιήσει τις επιθυμίες του: Άλλος έσφαζε μάγους και τους έκανε σουβλάκι στο δόρυ του, άλλος έκλεβε μωρά και τα έκαιγε, άλλος μάζευε σκλάβους για να πουλήσει και άλλος ζωγράφιζε με εντόσθια των νεκρών ποιήματα στη γλώσσα της Αβύσσου. Πολλοί κάτοικοι λιποθυμούσαν η πάγωναν από τον τρόμο τους μπροστά στις απάνθρωπες εικόνες φρίκης που αντίκρυζαν. Ο στρατός των δαιμόνων που είχε ξαμολυθεί δεν έδινε λογαριασμό σε κανέναν και μετά από χιλιετίες στην Άβυσσο μπορούσε να κάνει ότι θέλει ανεμπόδιστα. Οι σοφοί του Βορρά αναφέρουν πως είναι η πιο βάρβαρη και βάναυση πράξη στην ιστορία της Na'erk.  

Πέντε μέρες κράτησε η καταστροφή της πόλης, στο τέλος των οποίων τίποτα δεν θύμιζε την αρχική της μορφή. Οι μισοί πύργοι των μάγων είχαν πέσει, πολλά σπίτια κάπνιζαν μαυρισμένα και οι νεκροί είχαν κάνει σωρούς στις πλατείες και τα σοκάκια, ενώ οι μάγοι είχαν κρεμαστεί επιδεικτικά στα ψηλότερα σημεία της πόλης, σφαγιασμένοι σε κοινή θέα. Οι συνοικίες γύρω από την πύλη είχαν πάρει ένα σκούρο κόκκινο χρώμα, καθώς πέρα από τους δαίμονες είχε αρχίσει να περνάει στην Olgizmar ουσία από την ίδια την Άβυσσο. Φλέβες είχαν αγκαλιάσει σαν κλιματσίδες από αμπέλια τους τοίχους και είχαν αρχίσει να τρέφονται στα κουφάρια των νεκρών, ενισχύοντας την επιρροή της Αβύσσου.  

Οι δαίμονες όμως δεν είχαν χορτάσει με το Pyrlon. Ακόμα και αν οι πρώτοι ήταν ικανοποιημένοι, οι επόμενοι που έβγαιναν από την Πύλη διψούσαν για αίμα. Επεκτάθηκαν στις τριγύρω περιοχές και σύντομα πρόσφυγες απ'όλη τη νότια Almahr προσπαθούσαν να διαφύγουν νότια. Οι δαίμονες κυνηγούσαν όποιον έβρισκαν, και σύντομα οι Demonslavers από τις υπόλοιπες πόλεις χρειάστηκε να ενωθούν για να αντιμετωπίσουν την απειλή. Ήταν όμως ήδη αργά. Ήταν πλέον αδύνατον να κλείσουν την πύλη, και ακόμα χειρότερα έπρεπε να αποδεσμεύσουν όσους δαίμονες είχαν υπό τον έλεγχό τους, καθώς δεν μπορούσαν να εμπιστευτούν καθόλου τη μαγεία επίκλησης. Στα νότια, δεν ήταν λίγοι οι δαίμονες που εκμεταλλεύτηκαν το χάος που επικρατούσε για να βρουν ευκαιρίες να επιτεθούν στους αφέντες τους.  

Οι αρχηγοί των δαιμόνων που είχαν περάσει όμως είχαν μεγαλύτερες φιλοδοξίες από τη σφαγή και το πλιάτσικο. Διαπίστωσαν πως έπρεπε να κατοχυρώσουν την περιοχή που είχαν καταλάβει, καθώς και την πύλη, ενώ ήθελαν ταυτόχρονα να επεκταθούν. Επτά ήταν οι αρχηγοί που μαζεύτηκαν για να ηγηθούν τους δαίμονες: The Vile Septet.  

O Knaridzna ήταν ο πρώτος που πέρασε την Πύλη και διοικούσε μεγάλο μέρος της
εμπροσθοφυλακής. Δεν ειχε χορτάσει με την καταστροφή της πόλης, και δίψαγε για
νέες κατακτήσεις. Έπειτα ήταν η Mir'girra, μια στρατηγός που συνεργαζόταν
συχνά μαζί του και προσπαθούσε να δει τη μεγάλη εικόνα πέρα από τη σφαγή.
Τρίτος που είχε ακολουθήσει και στη λεηλασία της πόλης ήταν ο Τhegmeden, μια
μικρή σκιώδης, δολοφονική φιγούρα που πολλοί πίστευαν πως ήταν ο πιο σαδιστής
απ'ολους.

Οι επόμενοι τέσσερις αρχηγοί ήρθαν μέσα στις επόμενες μέρες και βδομάδες και δεν είχαν επαφή με την άμεση καταστροφή της πόλης. Τα κίνητρά τους είτε ήταν προσωπικά είτε επειδή κάποιος από την τριάδα των Demon Overlords τον έστειλε σαν υπηρέτη ή κατάσκοπο. Αυτοί ήταν ο Molroth, ένας φτερωτός μάγος, η Erth'rach, μια σαυρόμορφη κυνηγός της Στύγας, ο Alzagur, ένας fiendfolk αλχημιστής και τέλος η Barrelid, μία μορφή ανάμεσα σε έντομο και σκύλο, που ο καθένας έφερε τους δικούς του υπήκοους και εγκαταστάθηκε στην περιοχή.  

Οι πρώτες επιδρόμές ήταν αρκετά εύκολες για τους δαίμονες. Δεν απαιτούσαν ιδιαίτερο συντονισμό από την πλευρά τους: Απλώς έστελναν στρατούς να λεηλατήσουν, οι οποίοι σπάνια αντιμετώπιζαν αντίσταση στα νότια χωριά της Almahr. Στις λίγες περιπτώσεις που είχαν αντίσταση, χρησιμοποιούσαν ξόρκια ή έστελναν πανούκλες που σκότωναν ή ακόμα χειρότερα δημιουργούσαν δαιμονικές μεταλλάξεις στους κατοίκους. Μόνο στις πόλεις του βορρά ήταν κάποιος ασφαλής. Μέχρι την Kijlensev και τον ποταμό Vyll, όλη η περιοχή βάφτηκε στο αίμα.  

Η περιοχή αυτή του νότου σύντομα έμοιαζε ίδια με την Άβυσσο. Τα φύλλα των δέντρων πήραν ένα κοκκινωπό και καφετί χρώμα, τα χορτάρια έβγαλαν αγκάθια και οι πέτρες κοφτερές αιχμές σαν ξυράφια. Τα ζώα έγιναν άγρια και επιθετικά, ενώ σμήνη από δηλητηριώδη έντομα άρχισαν να ερημώνουν ολόκληρες πεδιάδες. Εμφανίστηκαν κοκκινωπά νέφη που έριχναν όξινη βροχή, η ακόμα χειρότερα έσπερναν την πανούκλα της αβύσσου, η οποία δεν είχε θεραπεία, ακόμα και με μαγεία: η Abyszmor. Εικάζεται πως ένας στους τρεις κατοίκους της περιοχής έπεσε θύμα της.  

Οι Demonslavers έκαναν έκτακτη σύσκεψη, στην οποία άφησαν στην άκρη τις προσωπικές τους διαφωνίες και συμμάχησαν απέναντι στην απειλή. Ανάμεσα σε αυτούς ήταν οι αρχιμάγιστροι Jalk και Fromm από τον κύκλο των Jagsfort, ο Jondir από τους Qwmri, ο Qarsz με τον πατριάρχη των βαμπίρ Qemberze από τους Zvennen, και ο ξωτικομάγος Vyldefin των Kmeskyn. Αφού ανίχνευσαν τα leylines, και κάνοντας ειδικές τελετές συχνά θυσιάζοντας σκλάβους, κατάφεραν να υψώσουν ισχυρά μαγικά τείχη κατά μήκος του Vyll και στα όρη Mansur, και μέχρι ένα σημείο στο δάσος του Kolnutt.

Αυτά μπόρεσαν να εμποδίσουν προσωρινά την επέκταση των δαιμόνων, και αυτοί έπειτα μοίρασαν τις περιοχές μεταξύ τους. Το Pyrlon έγινε κατοικία του Molroth και της Mir'girra, που το χώρισαν στα δύο. Ο Knaridzna λεηλάτησε τις ανατολικές πεδιάδες που ονομάστηκαν Abyszbrana και η Barrelid πήγε στους νότιους λόφους, με τις φυλές των Xraff, που άρχισαν να την υπηρετούν και να κάνουν θυσίες στο όνομά της. Η Erth'rach εγκαταστάθηκε στο δέλτα των ποταμών, και ονομάστηκαν Krverveka, τα μελανά νερά. Ο Alzagur πήγε στο δάσος του Kolnutt να κάνει πειράματα και μεταλλάξεις με ζώα και φυτά και τέλος ο Τhegmeden πήρε τις ανατολικές ακτές δίπλα στα δάση, που έγιναν γνωστές ως Frostrifts, απέραντες εκτάσεις με αφύσικο κόκκινο πάγο και απέθαντους που έμοιαζαν να έχουν βγει από τη Στύγα. Μέσα σε λίγες βδομάδες η μισή Almahr ήταν αγνώριστη.

