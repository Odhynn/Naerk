---
title: "Whistor: The Hand of Fate"
date: 2019-01-20
author: sfakias
---

"Μάθε αυτό, ω μεγάλε βασιλιά: H βασιλεία σου θα τελειώσει πολύ γρήγορα. Η
δημοτικότητά σου θα πέσει κατακόρυφα. Τους γιους και τη γυναίκα σου θα τους
θάψεις εσύ, και από την κληρονομιά σου σύντομα δεν θα μείνει τίποτα. Το παλάτι
σου θα καταστραφεί. Τα χρόνια σου είναι μετρημένα, οι μέρες της ευτυχίας σου
έρχονται στο τέλος τους, και το νεκρό κορμί σου θα σαπίσει κάτω από τον ήλιο."



Αυτά ήταν τα λόγια της Oracle. Ήταν από τις ελάχιστες φορές που η Μάντισσα
απάντησε χωρίς υπονοούμενα, γρίφους ή μισόλογα: Και ο βασιλιάς Raldon είχε
κάνει επίτηδες το ταξίδι μέχρι το μοναστήρι των Τεσσάρων Ανέμων για να ακούσει
αυτοπροσώπως τα λόγια της: Γιατί δεν υπήρχε ούτε ένας υποτακτικός του που θα
μπορούσε με απόλυτη βεβαιότητα και εμπιστοσύνη να του μεταφέρει ακριβώς τα
λόγια της μάντισσας. Οι περισσότεροι θα φοβόντουσαν να προκαλέσουν την τύχη
τους, μιας και ο Raldon, αν και ήρεμος, περνούσε ανά διαστήματα κρίσεις οργής,
ιδίως όταν μάθαινε κακά νέα.



Ίσως αυτός να ήταν και ο λόγος που η Oracle του μίλησε με τέτοια ευθύτητα.
Ακριβώς γιατί μάλλον εκτίμησε το ότι ήρθε ο ίδιος: Ίσως, θα πουν κάποιοι,
γιατί ήξερε κατά βάθος τι θα άκουγε. Μέσα στα είκοσι χρόνια της βασιλείας του,
από το έτος 4752, η πορεία του ήταν μόνο ανοδική. O στρατός του Whistor είχε
τριπλασιαστεί, ο πλυθησμός των πόλεων του νησιού είχε αυξηθεί ραγδαία, και η
χώρα είχε γίνει εμπορικό κέντρο ολάκερης της Νότιας Θάλασσας. Όταν περνούσε
στους δρόμους, δεν χρειαζόταν συνοδεία: οι ντόπιοι τον αγκάλιαζαν και
ζητωκραύγαζαν στο πέρασμά του.



Όταν ο Raldon επέστρεψε στο νησί, περιόρισε αισθητά τις δημόσιες εμφανίσεις
του. Σε αντίθεση με άλλους που είχαν λάβει μοιραίες προφητείες, ο Raldon την
αποδέχτηκε πλήρως. Ήξερε ποια ήταν η τύχη όσων προσπάθησαν να αποφύγουν τη
μοίρα τους: Ο ίδιος όμως επέλεξε άλλο δρόμο. Ενίσχυσε το ναυτικό του και το
στρατό του, αλλά παρέμεινε σιωπηλός.



Εκείνη την εποχή, το Συμβούλιο των Πειρατών είχε αρχίσει να έχει βλέψεις προς
τα δυτικά. Οι πρώτες επιθέσεις έγιναν στον εμπορικό δρόμο προς το St. Qurin:
Και σύντομα, ένα στα τέσσερα καράβια αντιμετώπιζε ρεσάλτο και πλιάτσικο. O
Raldon δεν έμεινε με σταυρωμένα τα χέρια. O στόλος του απαρτιζόταν από πολλές
εκατοντάδες πλοία και έμπειρους πολεμιστές. Στις πρώτες τρεις ναυμαχίες,
καταδίωξε τους πειρατές μέχρι τα Ngamui Isles, με τις νίκες του να είναι
συντριπτικές. Για κάθε γαλέρα που έχανε, οι πειρατές έχαναν τις εικοσαπλάσιες
σκούνες και καράβια.



Οι πειρατές γρήγορα περιορίστηκαν μπροστά στον διαρκή κίνδυνο για συντριπτική
ήττα, ενώ οι γαλέρες του Whistor σύντομα συνόδευαν όλα τα μεγάλα εμπορικά
δρομολόγια. O Raldon συμμετείχε ενεργά σε όλες τις ναυμαχίες με τη ναυαρχίδα
του και τους δύο γιούς του, όμως κανένα κομμάτι της προφητείας δεν έμοιαζε να
εκπληρώνεται. O Raldon σύντομα διαπίστωσε πως οι πειρατές απέφευγαν να τον
αντιμετωπίσουν σε κατά μέτωπο μάχη, μιας και ο στόλος του ήταν ανώτερος.
Φοβόταν όμως πως μπορούσαν να του στήσουν ενέδρα σε κάποιο στενό πέρασμα, και
ήξερε ότι αργά ή γρήγορα θα έβρισκαν τρόπο να τον εκδικηθούν.



Σύντομα, διαπίστωσε πως το μόνο που μπορούσε να παρερμηνευθεί από την
προφητεία ήταν η χώρα του. Αν έκανε τις προσωπικές του θυσίες, η δύναμη του
Whistor μπορεί να μην χανόταν: με μια άλλη ισχυρή ηγεσία, θα μπορούσε πιθανόν
να διατηρήσει το παλιό του μεγαλείο: o ίδιος δεν θα ζούσε να το δει, όμως οι
προσπάθειές του τόσα χρόνια στη στρατολόγηση, στα έργα, στη φορολογία και στο
εμπόριο δεν θα πήγαιναν άδικα.



Και ο μόνος τρόπος να το εξασφαλίσει αυτό, ήταν με την ίδια του την προδοσία
απέναντι στο λαό του. Πήρε τρία πλοία, γεμάτα με τους πιο έμπιστους πολεμιστές
του και τους γιούς του καπετάνιους, και συνάντησε τους πειρατές. Και τότε,
έκανε συμφωνία για ανακωχή: και για να τη δεχτούν οι πειρατές, τους έδωσε τους
γιούς του σαν εγγύηση για τη λήξη των εχθροπραξιών από μεριάς του, και αυτοί
αντίστοιχα, του έδωσαν μία καπετάνιο που ήταν μέλος του Συμβουλίου τους: Μια
Fiendfolk εν ονόματι Della, η οποία ήταν ιδιαίτερα πανούργα.



Οι φήμες δεν άργησαν να διαδοθούν σε ολόκληρο το στράτευμα: Ότι ο Raldon είχε
κάνει υπόγεια συμμαχία με τους πειρατές, και πως είχε προδώσει το βασίλειό του
για μια γυναίκα. Όμως, οι επιθέσεις των πειρατών σταμάτησαν: Αν και ο κόσμος
άρχισε να πιστεύει πως εκτός από τους γιούς του, οι πειρατές του ζήτησαν και
ένα τεράστιο χρηματικό ποσό: Ποσό που, πόλλοί πίστευαν πως έπρεπε να δίνει ανά
τακτά χρονικά διαστήματα σα φόρο τιμής.



Τα πράγματα χειροτέρεψαν και άλλο, όταν λίγες μέρες μετά την επιστροφή του στο
παλάτι του, η γυναίκα του, ιδιαίτερα αγαπητή στο λαό, βρέθηκε δηλητηριασμένη.
Κανείς δεν ήταν σίγουρος πως έγινε, αλλά όλες οι υποψίες πήγαν στο πρόσωπο της
Della. Πολλοί άρχισαν να διαδίδουν πως είχε σαγηνεύσει το βασιλιά και τον είχε
ξεμωράνει. Οι στρατηγοί του βασιλιά φώναξαν το λαό για πραξικόπημα: μπήκαν στο
παλάτι μετά την κηδεία και έριξαν τον Raldon και τη Della στα μπουντρούμια. Ο
αρχηστράτηγος του Whistor, εν ονόματι Kuthnor, ανέλαβε τη βασιλεία προσωρινά.



Ένα μήνα αργότερα, ένα πειρατικό εμφανίστηκε στο λιμάνι, που απαίτησε να δει
αν η Della ήταν καλά στην υγεία της, καθώς και να απαιτήσει το φόρο που είχε
συμφωνηθεί. Ο Kuthnor όχι μόνο αρνήθηκε να πληρώσει, λέγοντας πως δεν έχει
γνώση για κανένα φόρο, αλλά ακόμα περισσότερο απείλησε πως αν οι πειρατές
κάνουν την οποιαδήποτε επίθεση, δεν λογαριάζει σε τίποτα τη ζωή των γιων του
βασιλιά, και θα επιτεθεί στους πειρατές με όλη του τη δύναμη.



Από το κελί του, ο Raldon παρακολουθούσε ανήμπορος τις εξελίξεις. Μέχρι που,
ένα βράδυ, οι πειρατές επιτέθηκαν στις φυλακές του παλατιού απροειδοποίητα.
Ακολούθησαν μια μυστική διαδρομή στους υπόνομους, και ελευθέρωσαν τη Della από
το κελί της, σκοτώνοντας όλους τους φρουρούς στη διαδρομή. Μπήκαν στο κελί του
Raldon και τον άφησαν με το δίλημμα: Να τους πάει στο βασιλικό θησαυροφυλάκιο
ή να του σκοτώσουν τους γιους. Όσο και αν ο Raldon ήξερε την τύχη των γιων
του, αρνήθηκε να είναι αυτός η αφορμή που θα πέθαιναν: Οδήγησε τους πειρατές
στο θησαυροφυλάκιο και τους είπε τον προσωπικό του κωδικό: Και αυτοί πήραν όσο
μπορούσαν να κουβαλήσουν στα πλοία τους, ενώ τον απήγαγαν και αυτόν. Έβαλαν
δοχεία με εύφλεκτα υγρά στα υπόγεια και εξαφανίστηκαν. Σύντομα, το παλάτι
τυλίχτηκε στις φλόγες.



Ο Raldon συνάντησε τους γιους του σε καλή κατάσταση, στα Ngamui Isles, αλλά
αυτό ήταν μικρή παρηγοριά. Οι πειρατές πλέον ετοιμάζονταν για πόλεμο, και
χωρίς καμία αμφιβολία το ίδιο πλέον θα έκανε και ο Kuthnor. Μια βδομάδα μετά,
οι αιχμάλωτοι για εγγύηση ήταν πλέον άχρηστοι. Η συμπλοκή ήταν αναπόφευκτη. Οι
πειρατές σκότωσαν του γιους του βασιλιά και τους ξεφόρτωσαν μαζί του σε ένα
ξερονήσι. Η τελευταία ανθρώπινη φωνή που άκουσε ήταν της Della: "Ευχαριστούμε
για τη συνεργασία, βασιλιά."



Το πτώμα του βρέθηκε δύο χρόνια αργότερα από μια φυλή κανίβαλλων που ήρθαν στο
νησί με κανό. Ήταν όμως σε προχωρημένο επίπεδο σήψης, οπότε ακόμα και αυτοί το
παράτησαν ήσυχο.

