---
title: "Verhalith: Closing Wounds"
date: 2022-06-12
author: sfakias
---

Η έντονη θλίψη της βασίλισσας Vellanie είχε αφήσει το παλάτι σκοτεινό και σιωπηλό. Στην κορυφή του, βρισκόταν ένα συνειδητό δέντρο, o Azureleaf, που ήταν μακροχρόνιος φίλος της και επηρεαζόταν άμεσα από αυτήν. Σταδιακά, όλα του τα φύλλα έπεσαν και οι ρίζες και οι βλαστοί του τύλιξαν όλο το παλάτι για να αποτρέψουν επισκέπτες. Ταυτόχρονα, ένα πανούργο πλάσμα έφτασε στο παλάτι, ο Maldithrin, ένα μονόφθαλμο κτήνος με φτερά νυχτερίδας που άλλαζε μορφές και κατάφερε να εξαπατήσει τη βασίλισσα ως σύμβουλός της. Καθώς περνούσε ο καιρός, κατάφερε να παραγκωνίσει όλους τους κοντινούς της υπηρέτες και σύμβουλους και τους έδιωξε, τους φυλάκισε ή τους εκτέλεσε με συνοπτικές διαδικασίες.

Ο Maldithrin τρεφόταν από την απογοήτευση της βασίλισσας, και έμεινε στο παλάτι σαν παράσιτο. Σταδιακά, καθώς ο Azureleaf ενίσχυε τα τείχη του παλατιού, αυτό αποκόπηκε πλήρως από τον έξω κόσμο, και απέκτησε το δικό του μικροκλίμα: Σταθερό, ατέρμονο και γεμάτο αρνητικά συναισθήματα. Μέσα στο παλάτι, ο χρόνος έμοιαζε να μην κυλάει καθόλου, η βασίλισσα έχασε το μέτρημα των ημερών, και ο Maldithrin πρακτικά ανέλαβε εξ ολοκλήρου τη διοίκηση του βασιλείου. Φρόντισε να μην την ενοχλεί κανείς και περιόρισε τις εμφανίσεις της στο ελάχιστο. Έφερε τη δική του φρουρά, διάφορους εξόριστους και εγκληματίες του Evergrowing Forest, καθώς και απέθαντους φρουρούς και πνεύματα.  

Η ίδια η ύπαρξη του παλατιού ήταν συνδεδεμένη με τον Azureleaf, και αυτός με τη σειρά του πίστεψε πως ο Maldithrin ήταν φίλος της βασίλισσας, και την προστάτευε: αλλά αυτός χρησιμοποιούσε τα δάκρυά της για να ποτίζει το δέντρο και σταδιακά ο Azureleaf άρχισε να αποκτά την οπτική του Maldithrin, καθώς περνούσε ο καιρός. Οι δεκαετίες έγιναν αιώνες και οι αιώνες χιλιετίες, και η βασίλισσα παρέμενε στον έλεγχο του, ενώ το δέντρο πλέον είχε γίνει σύμμαχός του και ζητούσε θύματα για να τραφεί από τα αρνητικά τους συναισθήματα. Όσοι αμφισβητούσαν το Maldithrin και την εξουσία του κατέληγαν στις φυλακές, και οι πιο θρασείς βασανίζονταν ή εκτελούνταν, ή ακόμα χειρότερα κατέληγαν παραμορφωμένα κτήνη, σκλάβοι τοι Maldithrin.  

Το έτος 4727, ένας μάγος που ταξίδευε στην πόλη, είδε σε ένα πίνακα μια ζωγραφιά της βασίλισσας και γοητεύτηκε. Με ένα ξόρκι μαντείας μπόρεσε να τη δεί, κλεισμένη και απελπισμένη μέσα στον πύργο, και την ερωτεύτηκε. Αποφάσισε να της στείλει γράμμα με τα συναισθήματά του σαν ποίημα, αλλά αυτό δεν την έφτασε ποτέ, καθώς ο Maldithrin ήλεγχε όλα τα έγγραφα που έφταναν σε αυτήν. Έτσι, βρήκε τρεις τυχοδιώκτες ντόπιους, ένα catfolk και δύο νεράιδες για να παραδώσουν το γράμμα, τονίζοντας πως ήταν αυστηρά για αυτήν. Η Talyrian σταδιακά απέκτησε ενδιαφέρον στους αγγελιαφόρους και άρχισε να παρακολουθεί από κοντά, αλλά δεν μπορούσε να επέμβει. Ήταν η προστάτιδά τους και το μύνημα έπρεπε να φτάσει, όμως δεν μπορούσε να μπει στο παλάτι.

Οι τρεις αγγελιαφόροι μπήκαν μυστικά στο παλάτι από τους υπόνομους, από μια διαδρομή που είχε βρει ένας δραπέτης. Πολέμησαν τους φρουρούς του Maldithrin και τις άμυνες του παλατιού για να ανέβουν στα ψηλότερα επίπεδα. Ελευθέρωσαν τους φυλακισμένους, και έπειτα από κρυφτό, μάχες και κυνηγητό, έφτασαν στα δωμάτια της βασίλισσας όπου τους επιτέθηκε ο Maldithrin, θέλοντας πάση θυσία να τους εμποδίσει να παραδώσουν το γράμμα. Τον τραυμάτισαν βαριά με τη βοήθεια ενός φρουρού του παλατιού και τον έτρεψαν σε φυγή. Αναζήτησε καταφύγιο στην κορυφή του παλατιού, εκεί που είχε ριζώσει ο Azureleaf.  

Έτσι, το γράμμα έφτασε στη βασίλισσα, και αυτή, διαβάζοντάς το, βγήκε από τη λήθη που βρισκόταν τόσο καιρό. Σιγά σιγά, οι άμυνες του παλατιού υποχωρούσαν και ο χρόνος άρχισε να κυλάει κανονικά. Η βασίλισσα συνειδητοποίησε σταδιακά τι είχε συμβεί, αλλά ήθελε χρόνο. Οι αγγελιοφόροι έφτασαν στην κορυφή, όπου πολέμησαν το διεφθαρμένο Azureleaf, και σκότωσαν το Maldithrin που είχε βρει καταφύγιο στα κλαδιά του. Έπειτα από σκληρή μάχη, το δέντρο, κατακαμμένο και κομμένο, τύλιξε, έπνιξε και σκότωσε τους αγγελιαφόρους με τις ρίζες του, ρουφώντας τη ζωή από μέσα τους. Ωστόσο, αυτοί κατάφεραν να το εξαγνίσουν, κόβοντας τα κλαδιά που είχε δηλητηριάσει ο Maldithrin, και μαζί με τη βασίλισσα, έτσι και αυτό βρήκε σταδιακά τον παλιό του χαμένο εαυτό.  

Η βασίλισσα σταδιακά αποκατέστησε την εξουσία της στην Verhalith και στο δάσος, όμως οι πληγές του παρελθόντος θα αργούσαν πολύ να κλείσουν. Νέα λουλούδια βγήκαν δειλά δειλά στο δάσος, και οι σάτυροι για πρώτη φορά άρχισαν τις πρώτες τους εύθυμες μουσικές. Η ζωή έμοιαζε να γυρνάει στο Kelonarie, έπειτα από ένα λήθαργο χιλιετιών. Όσο για τους αγγελιαφόρους, οι ψυχές τους έφτασαν στο Evergrowing Forest και η Talyrian, για να επανορθώσει τα δικά της λάθη, τους έκανε υπηρέτες της, ζωόμορφα εξώκοσμα πλάσματα που περιπολούν τις διαστάσεις και προωθούν τους σκοπούς της: Ωστόσο, σύντομα κατάλαβαν πως είχαν την ελευθερία να δρουν με όποιον τρόπο ήθελαν.  

