---
title: "Hlafentar: the Unforgiving Mountains"
date: 2019-12-17
author: sfakias
---

Από τα αρχαία χρόνια, τα Hlafentar έχουν πολύ κακή φήμη. Αυτό γίνεται εύκολα
αντιληπτό ακόμα και από το σχήμα τους: Άγρια και αγέρωχα, γεμάτα χάσματα,
σπηλιές, φιορδ, φαράγγια και γκρεμούς. Πρώτοι εγκαταστάθηκαν εκεί οι γίγαντες,
και πολέμησαν τα λιννόρμ. Ερχόμενοι από τα Hoen, γίγαντες της Καταιγίδας και
του Πάγου μοίρασαν περιοχές και σκάλισαν ρούνους πέτρινα σπίτια σε κορυφές,
οροπέδια και πρόποδες. Από την εποχή των γιγάντων υπάρχουν πάρα πολλά κτήρια
και κειμήλια στα βουνά. Τα πιο σημαντικά είναι το Hitherun, ένα φρούριο στα
βόρεια, και η πόλη του Hlafengrond στους βορειοδυτικούς πρόποδες.



Ο πόλεμος ακολούθησε την έλευση των γιγάντων. Οι φατριές τους ήθελαν την
απόλυτη κυριαρχία στην περιοχή, και οι Πόλεμοι των Γιγάντων συγκλόνισαν όλο το
Βορρά. Τα σημάδια των μαχών ακόμα και σήμερα μπορούν να βρεθούν σε πάρα πολλά
σημεία των βουνών, από τεράστια σιδερένια όπλα μέχρι σπασμένους βράχους και
γκρεμισμένες πέτρες οχυρώσεων. Και ακόμα και οι Πέντε Σοφοί πιστεύουν πως αν
δεν είχε γίνει ο Πόλεμος των Γιγάντων, θα είχαν επεκταθεί και κυριαρχήσει όλο
το Βορρά.



Οι άνθρωποι και τα ορκ που ήρθαν στην συνέχεια πήραν τη γλώσσα των γιγάντων,
αλλά δεν μπόρεσαν να ζήσουν ειρηνικά μαζί. Σύντομα, μάχες με τους γίγαντες
ξεκίνησαν. Αλλά μόνο μια φατριά γιγάντων, οι Hither, είχαν μείνει με αρκετή
δύναμη για να αποκρούσουν τα ατελείωτα κύματα των νεοφερμένων φυλών. Και
σύντομα οι περισσότεροι γίγαντες είτε υποχώρησαν είτε κρύφτηκαν σε σπηλιές και
χάσματα, εκτός από το Hitherun. Άνθρωποι και ορκ κατέλαβαν το Hlafengrond και
το μετέτρεψαν σε δική τους πόλη.



H επόμενη συμπλοκή έμελλε να είναι με τα γκόμπλιν. Με ορμητήριο το Ginow,
άρχισαν να κλέβουν και να λεηλατούν ότι μπορούσαν στα βουνά. Μετά από σφοδρές
συμπλοκές, περιόρισαν τη δράση τους στα νοτιοδυτικά των βουνών. Εξακολουθούν
να επιτήθενται σε ναυαγούς, σε ορειβάτες και σε ταξιδιώτες, ενώ περιστασιακά
κάνουν επιδρομές και στο Hlafen, ένα χωριό ναυτικών και ψαράδων.



Οι φυλές έπειτα μοίρασαν τις περιοχές του βουνού, μια μοιρασιά που δεν έγινε
σε όλες τις περιπτώσεις ανώδυνα. Βορειοδυτικά, στο Kalenvad, εγκαταστάθηκε η
ομώνυμη φυλή και επέβαλε αυστηρούς νόμους σε μια μεγάλη περιοχή, με ισχυρή
φρουρά για να τους επιβάλλει. Βορειοανατολικά, στην απέναντι πλευρά του
Hitherun, μετατοπίστηκαν οι Funsor, και έφτιαξαν την πόλη του Higg. To
Hlafengrond γέμισε έμπορους, χτίστες και πολεμιστές, αλλά γρήγορα απομονώθηκε
από τις υπόλοιπες φυλές υπό ένα ιδιότυπο καθεστώς μοναρχίας.



Άλλες, μικρότερες φυλές σκορπίστηκαν στις εναπομείνουσες περιοχές, αλλά ο
διαρκής κίνδυνος των γιγάντων και των γκόμπλιν τους ανάγκασε να αναζητήσουν τα
πιο απόκρυφα μέρη ή να εγκαταλείψουν εντελώς τα βουνά. Μια κατάσταση που
οδήγησε στη συνέχεια και στη συμπίεση των πεδινών φυλών. Η μάχη αυτή, για
κυριαρχία, μονοπάτια, φρούρια και πόρους, μοιάζει ατελείωτη.

