---
title: "The archery contest of King Meeldas"
date: 2020-11-30
author: sfakias
---

Παραδοσιακά, στη Vaensir, την πρωτεύουσα του νησιού Tol-Gera, κάθε άνοιξη διοργανώνεται από το βασιλιά ένα πελώριο τραπέζι με εκατοντάδες καλεσμένους. 'Έμποροι, φεουδάρχες, διπλωμάτες, πρίγκιπες και πλοίαρχοι, όλοι ανταποκρίνονται στο κάλεσμά του, για να κερδίσουν πολιτική επιρροή, για να κλείσουν οικονομικές συμφωνίες, για να μάθουν τα νέα των νησιών και για να γευτούν κάποιες μοναδικές γεύσεις σε φαγητά, γλυκά και ποτά. Το τραπέζι συχνά κρατάει ακόμα και τέσσερις συνεχόμενες μέρες, και συχνά κατά τη διάρκειά του λαμβάνουν χώρα επιδείξεις με μάγους, ζογκλέρ, ταχυδακτυλουργούς, άγρια ζώα και θηρία, κονταρομαχίες, τοξοβολία και άλλα.

Το έτος 4816, όμως, έμελλε να είναι ξεχωριστό: Ο ιδιόρρυθμος βασιλιάς Meeldas ανακήρυξε ότι θα διοργανώσει τον μεγαλύτερο αγώνα τοξοβολίας που είχε δει ποτέ το Tol-Gera, καθώς ήταν μεγάλος λάτρης του αθλήματος. Προσκλήσεις στάλθηκαν σε όλες τις γειτονικές χώρες, από την Imtaria μέχρι τους Πράσινους Λόφους, και απ' το Νότιο Darrok μέχρι το Karrokh. Και σαν κίνητρο, ο βασιλιάς ανακοίνωσε πως θα δώσει ένα έπαθλο μεγαλύτερο από κάθε άλλη φορά στο νικητή: Το χέρι της μοναχοκόρης του.

Όπως ήταν αναμενόμενο, οι ευγενείς σύμβουλοί του έσπευσαν να τον μεταπείσουν. Η απόφασή του όμως δεν άλλαζε με τίποτα και μέσα σε λίγες μέρες ήρθαν επιστολές από πάρα πολλές περιοχές ότι οι καλύτεροι τοξότες τους ήταν καθ' οδόν. Πάρα πολλοί είχαν γλυκαθεί στην ιδέα ότι θα μπορούσαν να γίνουν ο μελλοντικός διάδοχος του θρόνου με λίγες εύστοχες βολές. Ο Meeldas όρισε τους κανόνες του διαγωνισμού: Θα έβαζε 10 βερίκοκα πάνω σε στύλους, σχεδόν συνευθειακά, ανά δέκα γιάρδες το ένα από το άλλο. Αυτός που θα τα πετύχαινε όλα από το αρχικό σημείο με τα λιγότερα βέλη, το πολύ εννιά, μέσα σε τρεις μέρες, θα τον πάντρευε με την κόρη του. Ο καθένας είχε μόνο μία ευκαιρία.  

Το γλέντι και το τσιμπούσι ετοιμάστηκε με όλες τις απαραίτητες πολυτέλειες και ανέσεις, και σταδιακά άρχισαν να φτάνουν και οι καλεσμένοι. Ο διαγωνισμός ξεκίνησε, και ο ένας μετά τον άλλο, οι επίδοξοι βασιλιάδες άρχισαν να δοκιμάζουν την τύχη τους ο ένας μετά τον άλλο. Γρήγορα έγινε εμφανές ότι η πρόκληση ήταν πολύ δύσκολη. Οι καλύτεροι τοξότες την πρώτη μέρα χρειάστηκαν 13 και 14 βέλη. Ακόμα και το να πετύχει κάποιος ένα βερίκοκο με ένα βέλος ήταν δύσκολο, καθώς για τις 90 και τις 100 γιάρδες χρειάζονταν συχνά πολλές βολές.

Τη δεύτερη μέρα εμφανίστηκε ένα ξωτικό από το Oventhart, εν ονόματι Aeluril. Αρκετοί σκιάχτηκαν όταν τον είδαν, γιατί ήταν βρώμικος και ταλαιπωρημένος, ενώ είχε πάνω του καμουφλάζ του δάσους. Αγνοώντας τους χαρακτηρισμούς εις βάρος του, πήρε το τόξο του και με την πρώτη βολή πέτυχε τα δύο πρώτα βερίκοκα. Με κάθε επόμενη βολή, έριχνε το επόμενο φρούτο. Για τις 100 γιάρδες πήρε το χρόνο του, υπολόγισε τον άνεμο και την απόσταση και έριξε το βέλος του, το οποίο έσκισε το βερίκοκο στα δύο.

Κάπως έτσι, αυτό το μυστήριο ξωτικό των δασών έγινε ο καλύτερος υποψήφιος, και αποσύρθηκε στη γωνιά του, πίνοντας λίγο κρασί και περιμένοντας να ανακοινωθεί το αποτέλεσμα. Ο διαγωνισμός όμως δεν είχε τελειώσει. Τη δεύτερη μέρα εμφανίστηκαν αρκετά ταλέντα, εκ των οποίων και αρκετοί που ήθελαν να αγωνιστούν με βαλλίστρα η ακόντιο, αλλά η επιθυμία τους δεν έγινε δεκτή. Ωστόσο, κάποιοι τοξότες μπόρεσαν να ολοκληρώσουν τις προσπάθειές τους με έντεκα και με δέκα βέλη.

Το ίδιο απόγευμα, ένα μυστηριώδες wayang εν ονόματι Silien μπόρεσε να πετύχει το τρίτο και το τέταρτο βερίκοκο με ένα βέλος, με αποτέλεσμα να έρθει ισοπαλία με τον Aeluril. Ωστόσο, η βολή του για τις 100 γιάρδες είχε μόλις ξύσει το βερίκοκο, αν και επειδή το είχε ρίξει τεχνικά μετρούσε. Σε περίπτωση ισοπαλίας των καλύτερων, έπρεπε να οριστεί άλλη μία δοκιμασία. Ο βασιλιάς αντιμετώπιζε την πολύ ρεαλιστική πιθανότητα να αποκτήσει έναν ιδιαίτερα ανεπιθύμητο για τον ίδιο γαμπρό, σύμφωνα με τους συμβούλους του. Ο ίδιος ήταν απόλυτα διχασμένος.

Την τρίτη μέρα, ένα ξωτικό εν ονόματι Maltheon, που ήταν ανιχνευτής  από τους Πράσινους Λόφους μπόρεσε να ρίξει με ένα βέλος το δεύτερο και το τρίτο βερίκοκο μαζί. Όλοι περίμεναν με αγωνία τη βολή για τις 100 γυάρδες, αλλά το βέλος του καρφώθηκε στον στύλο, μια ίντσα κάτω από το βερίκοκο, με αποτέλεσμα να χρειαστεί και δέκατη βολή. Το μεσημέρι εμφανίστηκε ένας μελαψός ευγενής, νομάδας τοξότης από το Markesh, εν ονόματι Delhan Poglu. Η πρώτη του βολή έσκισε τα πρώτα τρία βερύκοκα μαζί, και όλες οι επόμενες από ένα η κάθεμία. Με οκτώ βέλη, ο Delhan πλέον μπορούσε να είναι αρκετά σίγουτος πως δεν είχε κανέναν ανταγωνιστή, ενώ ο Aeluril με τον Silien διαπίστωσαν το μάταιο της προσπάθειάς τους. Ταυτόχρονα, ο βασιλιάς εκτιμούσε τους νότιους και τις πλούσιες πεδιάδες τους, και θεώρησε πως ο Delhan θα ήταν διπλωματικά πολύ σωστή επιλογή. Οι σύμβουλοί του έσπευσαν να συμφωνήσουν.

Αρκετοί ακόμα τοξότες συνέχισαν να ρίχνουν, αλλά ο Delhan είχε κάτσει και έτρωγε και έπινε κοροϊδεύοντας, βέβαιος πως δεν θα μπορούσε να τον φτάσει κανείς. Η νίκη του ήταν σχεδόν βέβαιη και ήδη έριχνε στα κλεφτά λάγνες ματιές στην κόρη του βασιλιά, την Veronica, που καθόταν δίπλα στον βασιλιά και κοίταζε απελπισμένα τον μεθύστακα με τα λερωμένα μετάξια. Ήξερε μέσα της ότι κάθε ξωτικό η wayang θα ήταν καλύτερο από αυτόν τον αποτυχημένο.

Ο ήλιος είχε αρχίσει να κατεβαίνει για τα καλά όταν εμφανίστηκε ένας βόρειος με γούνες. Σε όλους συστήθηκε ως Voldosh. Οι περισσότεροι δεν είχαν ιδέα τι είναι αυτό και δέχτηκαν το όνομά του, αλλά τα ξωτικά χαμογέλασαν, γιατί ήξεραν πως δεν ήταν όνομα αλλά τίτλος του Volrad. Χωρίς πολλά λόγια, ο βόρειος κατευθύνθηκε στο στάδιο και έβαλε χορδή στο μεγάλο τόξο του. Ο Delhan ανακάθισε και άρχισε να τον παρατηρεί προσεκτικά, γιατί είχε καταλάβει πως το τόξο του ήταν πιο σκληρό ακόμα και από το δικό του. Οι συζητήσεις κόπασαν καθώς αρκετοί κατάλαβαν το ίδιο και επικεντρώθηκαν στον μεγαλόσωμο τοξότη.  

Ο βόρειος πήρε το χρόνο του για να υπολογίσει τους στόχους του και έβαλε βέλος στο τόξο του. Η πρώτη του βολή έσκισε το δεύτερο και το τρίτο βερίκοκο μαζί. Ο Delhan ανακάθισε, αλλά ήξερε ότι από δω και μπρος θα ήταν δύσκολο για τον βόρειο να κάνει το ίδιο ξανά. Ο βόρειος με το δέυτερο βέλος του έριξε το τέταρτο φρούτο, και με άλλα τρία βέλη το πέμπτο, το έκτο και το όγδοο. Ο Delhan ήξερε πλέον πως ήταν σχεδόν αδύνατο να τον φτάσει. Σηκώθηκε και πήγε πιο κοντά στη Veronica, με τα μάτια του να γυαλίζουν. Γύρισε για να δει τις τελευταίες, μάταιες προσπάθειες του βόρειου.

Εκείνος δεν είχε τελειώσει όμως. έβγαλε δύο βέλη από τη φαρέτρα του, έσκυψε, έριξε το πρώτο, και ευθύς αμέσως σηκώθηκε και έριξε το δεύτερο. Το πρώτο έσκισε το πρώτο βερίκοκο και πετάχτηκε στον αέρα, ενώ το δεύτερο έσκισε το έβδομο, το ένατο και χτύπησε το δέκατο, ακριβώς τη στιγμή που το πρώτο βέλος έπεσε από ψηλά και τα δύο βέλη συναντήθηκαν στο βερίκοκο. Όλοι έμειναν άφωνοι, βλέποντας το κατόρθωμά του, και ο βόρειος ανέμελα πήγε στο βασιλιά και ζήτησε το χέρι της κόρης του. Ο Meeldas, τίμιος στο λόγο του, τον ανακύρηξε νικητή, καθώς ο ήλιος έδυε. Η Veronica έτρεξε να τον αγκαλιάσει, ανακουφισμένη που γλίτωσε από τα δόντια του Delhan.

Ο βασιλιάς τον προσκάλεσε να έρθει στο παλάτι του, όμως ο βόρειος είχε άλλα σχέδια. Είπε ότι το πλόιο του τον περιμένει, και πήρε τη Veronica για να φύγει. Ο βασιλιάς, θυμωμένος, άρχισε να φωνάζει πως δεν ήταν αυτό στη συμφωνία. Ο βόρειος γύρισε και τον κοίταξε στα μάτια.

"Είμαι ο Yudaral Kasnajar, από τους Kalenvad. Νίκησα έντιμα τον διαγωνισμό σου, βασιλιά, και παίρνω το χέρι της κόρης σου. Τα παλάτια σου και οι τίτλοι σου με αφήνουν αδιάφορο. Αντίο!"

Και κάπως έτσι, ο βασιλιάς Meeldas έχασε την κόρη του, και αποδυναμώθηκαν όλα τα σενάρια διαδοχής και συμμαχίών που είχε στο μυαλό του. Διέταξε να τους σταματήσουν, αλλά ο Yuradal με την Veronica πρόθυμη στο πλευρό του, το είχαν ήδη σκάσει. Έτρεξαν μέχρι το λιμάνι και πήδηξαν στο drakkar του, που έβαλε πλώρη για το βορρά. Και ο βασιλιάς ορκίστηκε εκδίκηση από τον βόρειο που τον είχε εξευτελίσει: Βέβαια, ο Yuradal δεν είχε παραβεί κανένα κανόνα και απέφυγε όλα τα πολεμικά πλοία που τον κυνήγησαν, φτάνοντας με ασφάλεια στο Hlafengrond.  

