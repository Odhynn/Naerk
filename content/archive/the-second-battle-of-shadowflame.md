---
title: "The Second Battle of Shadowflame"
date: 2019-07-09
author: sfakias
---

Ο firefolk Teeso, λίγο μετά τις συστάσεις, επιβεβαίωσε τους χειρότερους φόβους
του ήρωα πλέον Keldar. Του είπε πως για όλους τους απέθαντους ευθύνεται ο
Talkeri, ο αρχαίος αυτοκράτορας της αρχαίας αυτοκρατορίας του Zulhan. Κράτησε
τη δική του ταυτότητα κρυφή, αλλά του είπε πως από το αρχαίο παλάτι στα βόρεια
προέρχεται η πηγή του κακού. Και όσο συνεχίζει να υπάρχει η συμφωνία του
Talkeri με τον Voolthow, τον Άρχοντα των Σκιών, το χωριό και η Marelthia
ολόκληρη δεν θα είναι ασφαλής.



Προφανώς, λίγοι ήταν αυτοί που τον πίστεψαν, εκτός του Keldar, και ακόμα
λιγότεροι εκτός του Kalyr. Το Sandling έστειλε μια ομάδα θεραπευτών να
αναλάβει τους τραυματίες, και υποσχέθηκε μελλοντικές φοροελαφρύνσεις, αλλά
μέχρι εκεί. Ο Teeso είπε στον Keldar ότι θα κάνει ότι μπορεί για να τον
ενημερώσει για την επόμενη επίθεση, ενώ ο δεύτερος έπεισε τους κατοίκους να
χτίσουν πέτρινα τείχη πέριξ του χωριού. Επί δύο βδομάδες οι χωρικοί έχτιζαν,
και τα τείχη σύντομα έφτασαν τα έξι πόδια σε ύψος. Τότε, επέστρεψε ο Teeso στο
χωριό με το λύγκα του, τον Civ. Και ο Keldar κατάλαβε τότε ότι ο χρόνος του
τελείωνε.



"Πόσες μέρες;" Ρώτησε τον ιχνηλάτη.



"Δεν νομίζω πάνω από τέσσερις." Απάντησε βλοσυρά ο Teeso. Μπόρεσα να κερδίσω
λίγο χρόνο, βγάζοντας από τη μέση την εμπροσθοφυλακή."



"Μόνος σου;" Αναφώνησε o Keldar με έκπληξη.



Ο Teeso έγνεψε κουρασμένα. "Ναι, άκου... το κύριο σώμα του στρατού είναι
χιλιάδες. Χωρίς στρατό από το Sandling, δεν έχουμε καμία ελπίδα."



"Χι-χιλάδες; Ωχχχ... Θα τους ενημερώσω άμεσα."



Ο Teeso τον έπιασε από το χέρι. "Αν μέχρι μεθαύριο δεν έχεις απάντηση, φύγετε
από εδώ. Πηγαίνετε στο Sandling. Εδώ είναι αυτοκτονία να μείνετε. Πάρτε και
φαί μαζί σας."



"Μην αγχώνεσαι, είμαι βέβαιος ότι θα στείλουν βοήθεια."



"Δεν θα ήμουν τόσο βέβαιος στη θέση σου."



"Θα στείλουν." Απάντησε κατηγορηματικά ο Keldar.



Οι προετοιμασίες στο χωριό επιταχύνθηκαν, αλλά ταυτόχρονα πολλές οικογένειες
έστειλαν τα παιδιά, τους γέροντες και όσους δεν μπορούσαν να πολεμήσουν προς
την πόλη. Οι πρόσφυγες από μόνοι τους έδωσαν στον άρχοντα Tergon να καταλάβει
ότι τα πράγματα αυτή τη φορά ήταν πολύ πιο σοβαρά. Μέσα σε μια μέρα,
κινητοποίησε τους ιππότες του και έστειλε ένα επίλεκτο σώμα πεντακοσίων
κατάφρακτων ιππέων στα βόρεια.



Όταν έφτασαν, το μεθεπόμενο πρωί, ο στρατός των απέθαντων θα έφτανε στην πόλη
αργά το απόγευμα. Ο στρατηγός της μονάδας Luardan, έπειτα από μια αναλυτική
συζήτηση, κατάλαβε πως η μάχη θα τράβαγε μέχρι το βράδυ. Αυτό όμως είχε σαν
συνέπεια ότι οι αμυνόμενοι θα είχαν ένα μειονέκτημα, καθώς οι απέθαντοι
έβλεπαν κανονικά στο σκοτάδι. Επίσης, τα άλογα θα ήταν άχρηστα στα στενά
σοκάκια της πόλης. Ο Luardan κατέληξε στο ότι πρέπει να συναντήσει το στρατό
των απεθάντων στο ανοικτό πεδίο, ενώ είπε σε όσους κατοίκους είχαν μείνει να
μαζευτούν στις πρόχειρες οχυρώσεις για την περίπτωση που κάποιος τους
προσπεράσει.



H δύναμη των ιππέων αναπτύχθηκε κατά πλάτος, ενώ ο Teeso πήρε και αυτός ένα
άλογο από το χωριό για να τους οδηγήσει. Ο Keldar ανέλαβε την άμυνα. Τα άλογα
άρχισαν με ελαφρύ καλπασμό, τρεις σειρές βάθος, και άρχισαν να καλπάζουν στο
λιβάδι, με τον CIV, το λύγκα του Teeso να τρέχει πλάι τους. Και πράγματι,
συνάντησαν τον στρατό των απέθαντων πριν βραδιάσει. Οι πρώτες γραμμές των
σκελετών έσπασαν μπροστά στην ορμή των κατάφρακτων ιππέων, αλλά σύντομα η φόρα
τους έκοψε, καθώς μπήκαν βαθιά μέσα στο εχθρικό σώμα.  

Ο Teeso γύριζε αριστερά δεξιά τη φωτεινή του λεπίδα, σκορπίζοντας κόκκαλα
παντού, αλλά γρήγορα το άλογό του κατέρρευσε από τα αλεπάλληλα χτυπήματα των
σκελετών. Σηκώθηκε ευθύς όρθιος και σάρωνε οριζόντια, μην αφήνοντας χρόνο
στους απέθαντους να τον χτυπήσουν. Ωστόσο, τον περικύκλωσαν γρήγορα, καθώς οι
ιππείς τον είχαν προσπεράσει, και σύντομα τα ακόντια και τα σπαθιά τον
χτύπαγαν στην πανοπλία του. O CIV με ένα άλμα ήρθε στο πλευρό του και σκόρπισε
τους σκελετούς που ήταν πίσω του.  

Ο ιχνηλάτης γρήγορα επιβεβαίωσε πως αυτός ο στρατός ήταν καλά εξοπλισμένος,
αλλά ακόμα περισσότερο δεν αποτελούταν μόνο από σκελετούς. Σε φρίκη των
ιππέων, ανάμεσα από τους απέθαντους ξεπήδησαν δεκάδες ύαινες, που άρχισαν να
επιτήθονται στα άλογα και να σπέρνουν τον πανικό. Έμοιαζαν να διψούν για το
αίμα των αλόγων, και τα μάτια τους ήταν κατάμαυρα, ενώ τα κορμιά τους ήταν
μισοσαπισμένα. O λύγκας έπνιξε δύο που επιτέθηκαν στον Teeso, ενώ ο ίδιος
τρύπησε μια τρίτη με το σπαθί του στην κοιλιά.  

Οι ιππείς είχαν πλέον διασκορπιστεί, και δεν έβλεπε πλέον τι συνέβαινε, καθώς
είχε σηκωθεί σκόνη. Ήξερε όμως ότι κάποιος διοικούσε και αυτό το στρατό: Και
έπρεπε να τον βρει. Άρχισε να τρέχει μπροστά, και με μια φωνή του το σπαθί
άρχισε να λάμπει στο δειλινό, και να σφάζει όποιον απέθαντο τον πλησίαζε.
Προχωρώντας βρήκε ένα τραυματισμένο πάνοπλο άλογο, που δυο ύαινες δάγκωναν τη
σαγή του: Έκοψε το κεφάλι της πρώτης, ενώ το άλογο σηκώθηκε και ποδοπάτησε τη
δεύτερη. Ο Teeso χάιδεψε το ζώο, και αυτό χλιμίντρισε ελαφρά. "Μπορείς να με
πας στον αφέντη σου;" Το ρώτησε. Αυτό έσκυψε το κεφάλι.  

Μέσα στη σκόνη και τις φωνές, το ζώο κάλπασε μπροστά, ενώ σύντομα αρκετοί
κατάφρακτοι είδαν το σπαθί του να λάμπει και τον ακολούθησαν. Ο Teeso έφτασε
σε μια ομάδα απέθαντων που είχαν μαζευτεί για να επιτεθούν στον καταβεβλημένο
Luardan, που είχε σταματήσει να αμύνεται εδώ και ώρα, καθώς μόνο η περίτεχνη
πανοπλία του τον προστάτευε από το πλήθος των εχθρών. Με μία έφοδο σκόρπισαν
τους απέθαντους, για να βρουν τον Luardan να αγκομαχάει πάνω από το πτώμα ενός
τεράστιου γίγαντα, τυλιγμένου με γάζες σα μούμια.  

Αφού ασφάλισαν την περίμετρο, οι ιππείς ανασυγκροτήθηκαν και έκαναν άλλη μια
έφοδο στους απέθαντους, που άρχιζαν να σκορπίζουν. Και πάνω στην ώρα: το
τελευταίο φως άρχισε να εξαφανίζεται στην πεδιάδα του θανάτου, με αποτέλεσμα
ακόμα και οι πιο γενναίοι ιππείς να σταματήσουν γρήγορα την καταδίωξη.
Ογδοντατρείς ιππείς βρήκαν το θάνατο εκείνη τη μέρα, αλλά η δεύτερη μάχη είχε
κερδηθεί. Πλέον, κανείς δεν αμφέβαλλε για το μέγεθος της απειλής: Και για άλλη
μια φορά, όλα τα βλέμματα στράφηκαν στον Teeso.

