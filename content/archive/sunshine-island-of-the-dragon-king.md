---
title: "Sunshine, Island of the Dragon King"
date: 2017-08-18
author: sfakias
---

Η Ηλιαχτίδα, αποτελεί ένα από τα λίγα μέρη σε ολάκερη τη Na'erk που το πέρασμα
του χρόνου έχει αγγίξει τόσο λίγο. Οι κάτοικοί της έχουν διατηρήσει τα ήθη, τα
έθιμα, τη διάλεκτο και τις παραδόσεις των αρχαίων χρόνων. Και αυτό, γιατί οι
ντόπιοι, ζούσαν στη σκιά ενός από τους πιο ισχυρούς και μεγάλους δράκους που
περπάτησαν πάνω στη Na'erk: Του χρυσού δράκου Nentha "ο σοφός".  

Τα κατορθώματα και οι μάχες του Nentha είναι πάρα πολλά για να γραφτούν εδώ
και χάνονται στις χιλιετίες. Στο νησί, πάντως, επικρατούσε διαχρονικά ένα
κλίμα ειρήνης και ασφάλειας. Η ίδια η ύπαρξη του δράκου μπορούσε να
αποθαρρύνει κάθε πειρατή, εισβολέα και κατακτητή από το να προσεγγίσει έστω τα
νερά της Ηλιαχτίδας.  

Ο Nentha αναγνωρίστηκε από τους ίδιους τους κατοίκους ως ο φυσικός αφέντης του
μέρους, και ήταν τόσο έντονο το κλίμα προστασίας που ενέπνεε, που κανείς δεν
ένιωσε ότι καταπιέζεται από την παρουσία του. Έφτιαξε νόμους στην περιοχή, που
ήταν ιδιαίτερα δίκαιοι στη μεγάλη πλειοψηφία των κατοίκων, και ακόμα και τα
εγκλήματα σύντομα περιορίζονταν αρκετά, καθώς αναπτύχθηκε ιδιαίτερα ένα κλίμα
αλληλεγγύης και ευγενούς άμιλλας. Τα ιδανικά του νησιού για ισότητα και
δικαιοσύνη αναπτύχθηκαν και διατηρήθηκαν ανά τους αιώνες, με το δράκο να
μερημνεί για την τήρησή τους, σαν ζωντανό στοιχείο της ιστορίας του μέρους.  

Η ηλιαχτίδα ταυτόχρονα περιλαμβάνει συγκρότημα με ναούς που πολλοί πιστοι θεών
της δικαιοσύνης, όπως του Sigard και του Laerion, επισκέπτονται συχνά, ενώ
αποτελεί και βάση του Dragonpact. Το συγκρότημα από αυτό, που ορθώνεται με
πελώριες κολώνες και αψίδες, φτιαγμένες χιλιάδες χρόνια πριν, περιλαμβάνει
ταυτόχρονα και το παλάτι και κατοικία του ίδιου του Nentha, και είναι γνωστό
ως Halls of Wisdom: Gaulgir.  

Ο Nentha, παρά την ανεξάντλητή του δύναμη, βρίσκεται πλέον για τα καλά στη
δύση της ζωής του. Μπόρεσε να παρατείνει για ένα μεγάλο χρονικό διάστημα τη
ζωή του, με τη βοήθεια της μαγείας, μέχρι να μπορέσει να βρει έναν κατάλληλο
διάδοχο του έργου του. Ο μόνος εν ζωή γιος του, ο Erizkiero, είναι πιο
περήφανος από τον πατέρα του, χωρίς να έχει κάποιο ιδιαίτερο λόγο να το
αξίζει. Ανυπομονεί να πάρει την εξουσία, αλλά είναι τυφλωμένος από έπαρση και
εγωισμό. O πατέρας του προσπαθεί με κάθε τρόπο να βρει κάποιον άλλο για να
πάρει τη θέση τoυ βασιλιά της Ηλιαχτίδας, γιατί πιστεύει ότι αν το νησί πέσει
στα χέρια του γιου του, όλοι οι κόποι του θα πάνε χαμένοι.

