---
title: "Brevilla: το μαύρο πρόβατο του Whistor"
date: 2023-04-04
author: sfakias
---

To μεγαλύτερο νησί των Walgri Isles, η Brevilla, ήταν ένα μόνιμο αγκάθι στην προσπάθεια οργάνωσης και ανάπτυξης του Whistor. Και αυτό συνέβαινε για πολλούς λόγους. Καταρχάς, ήταν το πιο απομακρυσμένο νησί του πελάγους, και το μεγαλύτερο, κάτι που απαιτούσε αυτόνομη διοίκηση σε πολλά θέματα. Ο αρμόδιος δούκας, που είχε έδρα την Carlitta, αντιμετώπιζε τεράστια προβλήματα. Έπρεπε να περιορίζει τη μάστιγα των πειρατών, να διατηρεί ασφαλή τη Νότια Εμπορική Οδό, αλλά και να αντιμετωπίζει τους εσωτερικούς κινδύνους του νησιού.

Κάθε μία από αυτές τις προκλήσεις ήταν τεράστια. Οι πειρατές, με έδρα το Flame Gulf, λιποτάκτες των τεσσάρων Ναυμαχιών, αδέσμευτοι έμποροι καθώς και μέλη του Pirate Council, ήθελαν να αυξήσουν τη σφαίρα επιρροής τους προς τα δυτικά. Οι επιδρομές τους ήταν συχνές, ήδη από την αρχή της τέταρτης χιλιετίας, και η Carlitta ήταν ανάμεσα στις πρώτες πόλεις που δέχτηκαν επιθέσεις. Η πόλη κάηκε και λεηλατήθηκε πέντε φορές μέσα στον πρώτο αιώνα, με άπειρους κατοίκους θύματα, ενώ πολλοί πιάστηκαν σκλάβοι.  

Όταν οι αρμόδιες αρχές και το Δουκάτο αντιλήφθηκαν το πόσο εκτεθειμένη ήταν η Carlitta, έφτιαξαν ένα άλλο λιμάνι στα νότια του νησιού, προστατευμένο και το ενίσχυσαν με ψηλά τείχη. Παράλληλα, η  Νότια Εμπορική Οδός μετατοπίστηκε στα ανοιχτά, και έπαψε να περνάει από την Carlitta για μεγάλο χρονικό διάστημα, ενώ οι έμπορες πλησίαζαν το νησί με δική τους ευθύνη. Η ενίσχυση του στόλου του Whistor ωστόσο έδρασε αποτελεσματικά για να διώξει επίδοξους πειρατές, και για ένα διάστημα η κατάσταση στο νησί ομαλοποιήθηκε.

Η χαρά των κατοίκων όμως ήταν προσωρινή. Και αυτό, γιατί στο νησί κατοικούσαν πλάσματα που δεν έβλεπαν με καλό μάτι τους νέους άποικους, που έρχονταν όλο και περισσότεροι. Η ολοκλήρωση του νέου φρουρίου αποτέλεσε τη σταγόνα που ξεχείλησε το ποτήρι. Άρπυες, που κατοικούσαν στα δυτικά του νησιού, οργάνωσαν ένα στρατό κρούσης και επιτέθηκαν ένα φεγγάρι στο φρούριο με τόξα και με τα κοφτερά τους νύχια. Οι φρουροί, άπειροι καθώς ήταν σε μάχη με έναν τέτοιο άγριο εχθρό, δεν είχαν ελπίδα. Οι Άρπυες κάλεσαν μέχρι και Skinwalkers, Πεντάνυχες και άλλα τέρατα και μέσα σε λίγα λεπτά σκότωσαν τους σκοπούς, άνοιξαν τις πύλες και τα τέρατα ξεχύθηκαν στην πόλη.  

Η σφαγή που ακολούθησε είνα από τις πιο μελανές ιστορίες του Whistor. Όσοι πρόλαβαν, έτρεξαν στα πλοία να σωθούν, αλλά αυτά έφυγαν από τον τρόμο των καπετάνιων πολύ προτού γεμίσουν. Όσοι έμειναν, δεν είχαν καμία δίοδο διαφυγής: πολλοί πολέμησαν μέχρι τέλους, άλλοι παραδόθηκαν, και κάποιοι τσακίστηκαν από τα βράχια κάτω από τα τείχη σε μια ανέλπιδα προσπάθεια σωτηρίας. Ελάχιστοι φρουροί έφυγαν ζωντανοί.

Ωστόσο, οι Άρπυιες περιόρισαν την άσκοπη σφαγή, σε αντίθεση με όσα αναφέρει η επίσημη εκδοχή του Whistor. Οι κάτοικοι σύντομα συνειδητοποίησαν πως τους δινόταν η ευκαιρία να παραμείνουν στην πόλη, καθώς οι άρπυιες εχθρεύονταν τις αρχές και όχι το λαό. Η αλλαγή διοίκησης έγινε με από ένα μητριαρχικό συμβούλιο Άρπυιων, το οποίο ανέλαβε την στρατιωτική, οικονομική και θρησκευτική διοίκηση της πόλης. Πολλοί έμποροι βρέθηκαν ανακουφισμένοι που γλίτωσαν τη φορολογία του Whistor, ενώ η καινούργια ήταν αισθητά μικρότερη. Οι Άρπυιες διακύρηξαν την ανεξαρτησία της Brevilla και τη νέα του πρωτεύουσα, το Harpy Port.

Ο στόλος του Whistor, με τον κίνδυνο των πειρατών και με τις ιστορίες για τη σφαγή να έχουν οργιάσει, αδυνατούσε να απαντήσει. Έγιναν δύο σπασμωδικές επιθέσεις, αλλά οι ναύτες που έφτασαν στο νησί είτε ξεβράστηκαν σε ξέρες είτε βρέθηκαν περικυκλωμένοι και παγιδευμένοι σε διάφορα σημεία του νησιού. Το Harpy Port, πλέον με ολοκληρωμένα τείχη και ενισχυμένο ήταν σχεδόν αδύνατον να πέσει, ενώ πολλοί στρατιώτες βασανίζονταν παραδειγματικά στην ακτή, με τους συμπολεμιστές τους να τους κοιτούν ανήμποροι από τα πλοία.

Όσο για την Carlitta, ούτε αυτή μπόρεσε να διατηρήσει την ταυτότητά της. Έπειτα από πολλά προβλήματα ανεφοδιασμού, οι ντόπιοι αναγκάστηκαν να επεκταθούν στους κοντινούς βάλτους Darvass και ζούγκλες Baracos. Ωστόσο, οι τοπικοί αυτόχθονες πλυθησμοί από lizardfolk, toadfolk και άλλα πλάσματα των βάλτων αντέδρασαν. Με μια συντονισμένη επίθεση, στην οποία είχαν ακόμα και δεινόσαυρους, επιτέθηκαν στην Carlitta, η οποία πέρασε βίαια στο δικό τους έλεγχο έπειτα από την οριστική της καταστροφή.

Αυτή ήταν και η οριστική πράξη που σφράγισε τη μοίρα του νησιού. Οι Άρπυιες και οι σαυράνθρωποι φάνηκε να αποτελούν τους βασικούς πυλώνες διοίκησης του νησιού, το οποίο χωρίστηκε στις δικές τους σφαίρες επιρροής. Έκτοτε, η Brevilla έγινε άντρο πειρατών και κάθε λογής εγκληματιών και λαθρέμπορων, με το Whistor να αδυνατεί να το ελέγξει, παρόλο που συνέχισε να αποτελεί κομμάτι της επικράτειάς του.

