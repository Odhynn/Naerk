---
title: "Thoromeil, the Red Bay"
date: 2024-01-02
author: sfakias
---

Μία άγρια πόλη, το Thoromeil ήταν αρχικά ένας οικισμός εποίκων από τα Walgri Isles. Οι ιστορίες λένε πως ήρθαν εδώ μετά την έκρηξη του ηφαιστείου Haza το έτος 3837, καθώς πέρα από την καταστροφή της γης τους, πολλοί εκδιώχθηκαν από τα firefolk που ήρθαν τότε. Ο οικισμός που ίδρυσαν σύντομα άκμασε καθώς υπήρχε πληθώρα αλιείας στον νότιο κόλπο. Η φαλαινοθηρία αναπτύχθηκε ιδιαίτερα καθώς η περιοχή αποτελούσε σημείο κητογέννεσης. Κάθε χρόνο την πρώτη βδομάδα του Snowmelt ερχόντουσαν εδώ οι φάλαινες του Thimvert και γεννούσαν τα μικρά τους. Πελώρια θηρία, που έφταναν τα ενενήντα πόδια μήκος και διακόσιες χιλιάδες λίβρες.

Οι ιθαγενείς είχαν φτιάξει μακριά κανό και με αυτά κυνηγούσαν τα κήτη με καμάκια. Δόξαζαν τη Jalerk για τα δώρα της και σταδιακά ο πληθυσμός τους μεγάλωσε. Η ευημερία τους αυτή όμως δεν πέρασε απαρατήρητη από την κοντινή φυλή ορκ των Broken Skull (πρόκειται για ιστορικό παρακλάδι της φυλής των Dal'Vorag του Βορρά). Οι επιδρομές τους αρχικά λεηλατούσαν το απόθεμα του οικισμού σε λάδι φάλαινας, λίπος, κρέας και κόκκαλα, καθώς τους ήταν εύκολο να κάνουν οι ιθαγενείς το ψάρεμα και έπειτα αυτοί να κλέβουν τα επεξεργασμένα προϊόντα.  

Αν και ειρηνικός λαός, οι ιθαγενείς πήραν τα όπλα για να αμυνθούν από τα ορκ. Η μάχη έγινε το έτος 3849 στα νότια φαράγγια του Fez-Moyer. Τα ορκ είχαν από ανιχνευτές ενημερωθεί πως οι ιθαγενείς τους περίμεναν, και έκαναν επιστράτευση όλους τους πολεμιστές τους. Κατέβηκαν τριπλάσιοι και πολύ καλύτερα οπλισμένοι, και κατέσφαξαν τις γραμμές των ιθαγενών. Μπήκαν στο χωριό, το έκαψαν και το λεηλάτησαν μέχρι και το τελευταίο σπίτι. Από τον παλιό οικισμό, δεν έμεινε τίποτα να τον θυμίζει και λέγεται πως δεν επέζησε κανείς από αυτή τη σφαγή.  

Τα ορκ έδωσαν στον οικισμό την τωρινή του ονομασία, Thoromeil, και συνέχισαν την φαλαινοθηρία. Μερικούς αιώνες αργότερα είχε εξελιχθεί σε πόλη και είχε έρθει κόσμος και από άλλα μέρη του Whistor να κατοικήσει εκεί. Εντάχθηκε στο Whistor με προνομιακούς όρους και μειωμένη φορολογία, και σε αντάλλαγμα οι έμποροι της Sjemhe και της Vhitu εφοδίαζαν την απομονωμένη περιοχή με σίδερο, πρώτες ύλες, μπαχαρικά και όλα τα απαραίτητα για να εξελίξουν τη φαλαινοθηρία. Σταδιακά το Thoromeil άρχισε να εξάγει ολοένα και μεγαλύτερες ποσότητες από προϊόντα φάλαινας και τα άλλοτε πολεμοχαρή ορκ ενσωματώθηκαν στις εμπορικές δραστηριότητες του Whistor.

Ωστόσο η εποχή της πειρατείας βρήκε τη Thoromeil σε αβέβαιες συμμαχίες. Δεν ήταν λίγοι οι φαλαινοθήρες που στήριξαν τους πειρατές στις δραστηριότητές τους και ήρθαν σε άμεση ρήξη με το Whistor. Όταν όμως οι πειρατές έφτασαν στο σημείο να επιτήθονται και να ληστεύουν φαλαινοθηρικά, οι κάτοικοι της πόλης σταμάτησαν τα πάρε δώσε μαζί τους και εξοβέλισαν όσους είχαν σχέση μαζί τους. Τα ορκ πήραν για μια ακόμα φορά τα όπλα εναντίον των πειρατών και δεν ήταν λίγοι αυτοί που μπήκαν εθελοντικά στον τακτικό στρατό του Whistor.  



