---
title: "Edhelwood: The Green Emerald"
date: 2018-08-13
author: sfakias
---

Η ήττα των ξωτικών και η τεράστια καταστροφή της πρωτεύουσας της Naryal το
έτος -1320, ήταν συντριπτική. Πολλοί λένε πως δόθηκε τότε ένα μάθημα στα
ξωτικά για την έπαρσή τους και την αλόγιστη χρήση της δύναμής τους και του
orb, και όλοι ήταν βέβαιοι πως τα ξωτικά δεν θα μπορούσαν ποτέ πια να
ορθοποδήσουν. Τα ίδια ήταν συντετριμμένα, σκορπισμένα στον άνεμο. Άλλα ήταν
εξόριστα σε μακρινές χώρες, άλλα είχαν μεταναστεύσει λόγω του πολέμου στο
Tithlon και στον ποταμό Ilmen στα νότια, ενώ λιγοστοί εναπομείναντες έμειναν
ηττημένοι στο Edhelwood, κάτω από τα απομεινάρια των ρημαγμένων σπιτιών τους
και των καμμένων δέντρων.



Ένα μεγάλο κομμάτι του στρατού των ανθρώπων και κυρίως των ορκ που είχαν
εισβάλλει έμεινε στο δάσος, φροντίζοντας ότι τα ξωτικά δεν θα έκαναν πάλι
καμία ανοησία, αλλά αυτό μάλλον ήταν απλά το πρόσχημα. Τα ορκ έκαναν μόνιμη
κατοικία τους το δάσος, γιατί γρήγορα αντιλήφθηκαν πως ήταν πολύ καλύτερο από
τις δικές τους χώρες, πολύ πιο γόνιμο, με νερό, κυνήγι και προστασία. Και
ταυτόχρονα, σκλάβωσαν τα ξωτικά και τα ανάγκασαν να τους υπηρετούν. Και όσοι
επομένως εγκαταστάθηκαν μόνιμα εκεί, πολύ γρήγορα έγιναν μισητοί στο γένος των
ξωτικών.



Η μακροβιότητα των ξωτικών τα έκανε να μην ξεχάσουν ποτέ την ήττα τους και την
καταπίεση του λαού τους. Το μίσος που έθρεφαν για τα ορκ πολλαπλασιάστηκε
εκείνα τα χρόνια, και μπόρεσε να συσπειρώσει ξωτικά από τα πέρατα της Naerk.
Από το μακρινό βορρά μέχρι την Imtaria και το Oventhart, τα ξωτικά
συσπειρώθηκαν κάτω από το λάβαρο ενός περήφανου, αλλά ταπεινού ήρωα εν ονόματι
Alazir Silverflame. Ο Alazir ήταν ανάμεσα στα πιο ηλικιωμένα ξωτικά που είχαν
επιζήσει, και πολλοί πίστευαν πως ήταν εγγονός της Talyrian, αν και ο ίδιος
έμενε σιωπηλός για την καταγωγή του. Είχε πείσμα και αλύγιστη
αποφασιστικότητα, και μπόρεσε να μαζέψει χωρίς να το αντιληφθεί κανείς πενήντα
χιλιάδες ξωτικά υπό τις διαταγές του, έτοιμα να επιτεθούν.



Η επίθεση έγινε νωρίς την άνοιξη του έτους -1139. Τα ορκ πιάστηκαν
απροετοίμαστα: Νεαροί, άπειροι πολεμιστές, αντιμέτωποι με ξωτικά που
προετοίμαζαν την εκδίκησή τους και ακόνιζαν τα σπαθιά τους δύο αιώνες. Η
επίθεση σάρωσε τα ορκ σαν θύελλα στον κάμπο, και λέγεται ότι από αυτή την
επίθεση μόνο τέσσερα ορκ επιβίωσαν, που τα άφησαν να μεταδώσουν τα νέα στα
τέσσερα σημεία του ορίζοντα. Η ξαφνική επανοικιοποίηση του Edhelwood αυτή τη
φορά προς τα έξω έμοιαζε σαν κάθαρση στο τέλος ενός δράματος και κανείς δεν
θέλησε να παρέμβει, ενώ πολλοί ένιωσαν δέος μπροστά σε αυτή την επίδειξη
δύναμης. Σίγουρα, και τα ορκ δεν είχαν δώσει την καλύτερη εικόνα προς τα έξω.



Και κάπως έτσι η Naryal άνθισε ξανά από τις στάχτες του και τα ξωτικά έχτισαν
ξανά τις πόλεις τους: Το Ryador, το Ilidran, τη Harial και αρκετές άλλες
μικρότερες. Οι ίδιοι οι θεοί ευλόγησαν το μέρος, καθώς ο Volrek έδωσε στον
Alazir ένα σπόρο για να τον φυτέψει στο δάσος. O σπόρος αυτός έγινε μια
πανέμορφη Ιτιά, γνωστή και ως Ilmariel, και τα ξωτικά κράτησαν την τοποθεσία
της μυστική. Λέγεται ότι με επίκεντρο αυτό το δέντρο, τα ξωτικά μπόρεσαν να
ξαναβρούν τη σύνδεση με την μαγεία των προγόνων τους και να ενισχύσουν την
προστασία του δάσους. Πολλοί δρυίδες εμφανίστηκαν στο δάσος, ακόμα και μερικά
πλάσματα από το Evergrowing Forest.



Το επιστέγασμα της μοναδικής ομορφιάς του Edhelwood ήρθε πολλά χρόνια μετά. Το
πρώτο μέρος στο οποίο ήρθαν τα πλάσματα του Evergrowing Forest μετά το Ghost
War, όταν είχαν ξεμείνει στα Blackwoods, ήταν εκεί. Και κάπως έτσι, το δάσος
γέμισε ζωή, τραγούδια και πολλών λογιών μυστήρια πλάσματα, από σάτυρους μέχρι
κένταυρους και νεράιδες. Και λέγεται πως ήταν αυτή η σύνδεση με τον φυσικό
κόσμο που μπόρεσε να κρατήσει τα ξωτικά μέχρι σήμερα άφθαρτα, και όχι η
πρόσβαση στην αρχαία τους μαγεία από μόνη της. Γιατί, μπορεί πλέον τα ξωτικά
να μην ζουν για πάντα, να πετάνε στα σύννεφα και να σταματούν το χρόνο, όμως
πολλοί πιστεύουν ότι τώρα, που τα ξωτικά έχουν αντιληφθεί την αδυναμία τους
και ζούν μαζί με τα πλάσματα της φύσης, ότι είναι πιο δυνατά σα λαός από ποτέ.

