---
title: "Gods of Na'erk: Reszek, the Sun Lord"
date: 2016-08-30
author: sfakias
---

Όταν ο Fyrlean, o Elemental Lord της φωτιάς, σκότωσε τον Primordial Querligon,
η νίκη του αποτυπώθηκε στην υλική διάσταση με τη δημιουργία του ήλιου. Καθώς
οι φλόγες του μετασχηματίστηκαν σε αυτή τη μορφή, διαπίστωσε πως η υλοποίηση
έτρωγε όλο και περισσότερο από τις δυνάμεις του και απειλούσε να τον
εξαντλήσει και να τον ρουφήξει ολόκληρο. Έτσι, αναγκάστηκε να σταματήσει, και
διαπίστωσε πως ένα κομμάτι του ίδιου πέρασε στην υλική διάσταση. Προσπάθησε να
πάρει τον έλεγχο, αλλά είδε πως πλέον ήταν μια άλλη οντότητα, με τη δική του
βούληση. Και η οντότητα αυτή ονομάστηκε Reszek, ο άρχοντας ήλιος.



Ο Reszek γρήγορα διαπίστωσε πως χωρίς συμμάχους, δεν θα μπορούσε να επιβιώσει
για πολύ στην υλική διάσταση, και δεν είχε αρκετή δύναμη για να δημιουργήσει
δική του. Τότε βρήκε τη Malahir και μαζί με τη Nahema έκαναν μια συμφωνία, με
την οποία η Na'erk θα έμπαινε σε τέτοια τροχιά από τον ήλιο, που θα επέτρεπε
στη Malahir να διευρύνει και να εξελίξει τους πρώτους οργανισμούς πάνω στην
επιφάνειά της. Σαν μόνη προϋπόθεση ο Reszek έβαλε να τον βοηθήσουν να
δημιουργήσει τη δική του διάσταση, την οποία και ονόμασε Golden Palace.
Αντίστοιχα, ανέλαβε τη δύσκολη ευθύνη της προστασίας της δημιουργίας και της
ζωής, στην οποία πλέον και αυτός είχε βάλει το θεμέλιο λίθο του. Ανά περίοδο
αυξομείωνε τη δύναμη της φωτεινότητας και της ακτινοβολίας του ήλιου, ανάλογα
με τις ανάγκες των έμβιων οργανισμών πάνω στη Na'erk.



Όταν εμφανίστηκαν οι πρώτες ψυχές, ο άρχοντας του ήλιου θεώρησε πως η ζωή είχε
φτάσει στο απώτερο στάδιό της. Βρήκε τον εαυτό του να προστατεύει τους
πολιτισμούς, καθώς είδε πως μπορούσαν να φτάσουν σε μοναδικά επίπεδα
καλλιτεχνίας και ομορφιάς, παρατηρώντας τις κατασκευές, γλυπτά, ποιήματα,
μουσική. Ανέλαβε επομένως το καθήκον να προστατέψει τους πολιτισμούς εκείνους
που είχαν τέτοιους απώτερους στόχους, πέρα από τον κανιβαλλισμό, την απλή
επιβίωση και την καταστροφή κάθε τι ωραίου. Ταυτόχρονα, φιλοξένησε ανά καιρούς
στο Golden Palace πολλούς μεγάλους ήρωες, και ειδικά στην αρχή που οι στρατιές
των δαιμόνων, των διαβόλων και των υπηρετών τους έσπερναν το τρόμο στην υλική
διάσταση, προστάτεψε και καθοδήγησε όσους ζήτησαν τη βοήθειά του.

