---
title: "Halgonia's Diary"
date: 2017-10-23
author: sfakias
---

####  22 Flowergrow, έτος 3381



Επιτέλους στεριά! Η Νότια Θάλασσα μοιάζει στενή, αλλά έχει κάτι ρεύματα που
μπορούν άνετα να βγάλουν εκτός πορείας καράβια σαν και το δικό μας. Ήταν
φανερό πως η επιλογή του καραβιού ήταν λάθος, ένα μικρό μονοκάταρτο που βάζει
δυο ντουζίνες. Μάλλον ο κύριος Ravyn που μας προσέλαβε έχει μια σχετική
απειρία ως προς τα καράβια. Αλλά και πάλι, είναι αστείος τύπος. Πηγαινοέρχεται
ακόμα και τώρα, δυο βδομάδες μετά, συνέχεια πάνω κάτω, σημειώνοντας ότι
χαζομάρα βρει, ρωτώντας τα ονόματα των πουλιών και των ψαριών, και ύστερα
δίνει όλες του τις σημειώσεις σε έναν από τους κακομοίρηδες τους τρεις βοηθούς
του. Πολύ τα λυπάμαι αυτά τα παλικάρια, αλλά για να έχουν μείνει τόσο καιρό
μαζί του μάλλον θα τους δίνει χοντρά φράγκα. Αν είναι τουλάχιστον τα μισά
απ'όσα πήρα εγώ, δεν θα πρέπει να έχουν κανένα παράπονο. Ακόμα και με δύο
χρυσά νομίσματα τη μέρα, κάποια στιγμή θα έχουν μαζέψει αρκετά για να
παρατήσουν τον σπασίκλα και να πάνε να αγοράσουν κάνα μικρό πύργο με υπηρέτες.
Ζωή και κότα.

Υποτίθεται ότι τώρα που φτάσαμε στο βόρειο άκρο της Zelgerosh, θα ξεκινήσουμε
την "ερευνητική μας αποστολή" και θα ζωγραφίσουνε το μέρος η κάτι τέτοιο.
Σκατούλες βροντόσαυρου. Ήδη έχει πολύ ζέστη για τα γούστα μου, αλλά τα λεφτά
είναι λεφτά και μάλλον το νησί θα είναι πιο έρημο και ήσυχο και από
νεκροταφείο. Τζαμπα με φέρανε να τους προστατέψω, αλλά δεν χρειάζεται να το
ξέρουν.  


####  25 Flowergrow



Αλήθεια αυτός ο "χαρτογράφος" όπως αυτοαποκαλείται πρέπει να έχει κρύψει κάνα
θησαυρό σε αυτό το μέρος. Δεν γίνεται να περπατάμε δυο ολόκληρες μέρες μέσ'τον
ήλιο και να ακολουθάμε την πυξίδα του κακομοίρη. Μια απέραντη έρημος που δεν
υπάρχει τίποτα, και πιο πέρα ακόμα τίποτα. Ακόμα χειρότερα, μας σταματάει ανά
διαστήματα στον ντάλα ήλιο για "μετρήσεις". Οι άλλοι έξι φρουροί είναι
ευχάριστα παιδιά τουλάχιστον. Γέννημα θρέμα από την Hoarinhel, ξέρουν να
μαγειρεύουν καλές συνταγές, να κάνουν καλά αστεία και να μην στα πρήζουν. Δεν
χρειάζομαι τίποτα περισσότερο.  


####  28 Flowergrow



Αυτή η ζέστη είναι ανυπόφορη. Το νερό θα μας τελειώσει άυριο, όσο και αν
προσπαθεί να μας καθυσηχάσει ο βλάκας ο χαρτογιακάς. Δεν υπάρχει τίποτα στον
ορίζοντα, και τα δύο άλογα που φέραμε σέρνονται με τις γλώσσες έξω. Η έρημος
αυτή ονομάζεται Haltu: Η άμμος καίει, δεν υπάρχει σκιά πουθενά και έχω αρχίσει
να τρελαίνομαι. Το κράνος μου καίει, ο θώρακας καίει, το σπαθί καίει, όλα
καίνε. Τουλάχιστον το φαί ψήνεται γρήγορα. Και το βράδυ, γαμημένο κρύο. Που
διάολο ήρθαμε δεν ξέρω, αλλά αν είναι τρελός ο τύπος μπορεί άνετα να μας
σκοτώσει όλους με τις χαζομάρες του. Όλοι υποφέρουν. Πλέον έχω μάθει όλα τα
ονόματα: οι βοηθοί Kilgar, Norel και Olerson, και οι φρουροί Jin, Kalar, ο
φίλος του Ondosh, Perelga ο μελαψός, Fearda ο κοντοστούπης και Lind. Ο
τελευταίος να μην τραγούδαγε συνέχεια σαν τη σειρήνα μες το αφτί μου καλά θα
ήτανε.  


####  29 Flowergrow



Το νερό τέλειωσε καθώς σουρούπωνε, αλλά τουλάχιστον φάνηκαν βουνά στο βάθος.
Μάλλον είναι η οροσειρά Quezhti. Καλό αυτό, μάλλον θα έχει και νερό. O Norel
έπαθε ηλίαση και τη μισή μέρα τον κουβαλάμε. Είναι και χοντρός πανάθεμά τον,
και όση ώρα δεν αδειάζει τα σωθικά του στην άμμο, βογκάει σαν το βόδι. Αρκετά
αντιπαθητικός τύπος τούτος εδώ, και ρουφαγε το τελευταίο νερό σαν ένα άλογο.
Αν ήταν στο χέρι μου θα τον παράταγα εδώ να γκαρίζει μέχρι να ασπρίσουν τα
κόκκαλά του.  


####  1 Seedsowing



Λίγη γαμημένη δροσιά και μια λιμνούλα. Τίποτα άλλο δεν είχα εκτιμήσει σαν αυτή
την όαση που βρήκαμε, κρυμμένη ανάμεσα στα κατσάβραχα. Επιτέλους μπορούμε να
ηρεμήσουμε λίγο. Ο Jin έπιασε κάτι πολύχρωμα πουλιά με τη βαλλίστρα του, αλλά
πιο πολύ φτερά ήταν παρά κρέας. Ακόμα καλύτερα, το παρεάκι της συμφοράς είναι
τόσο κουρασμένοι που σήμερα δεν θα μπορούν να περπατήσουν άλλο. Τα βουνά στο
βάθος ορθώνονται απειλητικά. Σύντομα θα έχουμε και άλλα προβλήματα.  


####  3 Seedsowing



Η διαδρομή είναι βραχώδης και ανηφορική. Χτες ήταν ευχάριστη αλλαγή, αλλά τώρα
έχω αρχίσει να κουράζομαι. Τα πετρώματα είναι πολύ περίεργα, καφέ και
πορτοκαλί και γω δεν ξέρω τι. Που και που έχει χαλίκια που γλιστράνε και
θέλουν πολύ προσοχή. Από την έρημο Haltu πάντως είναι μια σαφής βελτίωση.

Ο Ondosh εξαφανίστηκε το βράδυ. Μετά από λίγο ψάξιμο τον βρήκαμε σε ένα ρυάκι
ξαπλωμένο ανάσκελα, με τα μάτια ορθάνοικτα, νεκρό για ώρες. Ο Ravyn που τον
εξέτασε λέει πως τον τσίμπησε σκορπιός. Αυτό το μέρος είναι σιχαμένο. Δεν
πρόκειται να ξανακοιμηθώ μακριά από τη φωτιά, και ακόμα χειρότερα νιώθω
εγκλωβισμένος σε αυτό το μέρος. Τα λεφτά ήταν πολύ λίγα τελικά. Ανάθεμα και αν
πεθάνω από τα γαμημένα ζωύφια. Ο Kalar που ήταν κολλητός του Ondosh απείλησε
το χαρτογράφο πως αν δεν πάρει αποζημίωση για το θάνατο του φίλου του θα τον
κρεμάσει ανάποδα. Το ανθρωπάκι ζάρωσε και βιάστηκε να τον επιβεβαιώσει. Έδειξε
ένα πουγκί με μια κίνηση, και φάνηκε πως τούτος ο τύπος σίγουρα είναι χεσμένος
στο τάλιρο. Ένας λόγος παραπάνω να πιστεύω πως μας έχει χώσει σε κάποια
βρωμοδουλειά. Μετά βέβαια έλεγε πως αν είχε δει έγκαιρα το τσίμπημα θα
μπορούσε να το θεραπεύσει. Αγύρτης τελείως.  


####  6 Seedsowing



Το μονοπάτι του βουνού είναι αρκετά καλό. Μάλλον είμαστε πολύ τυχεροί, γιατί
δεν νομίζω ο Ravyn να ξέρει τι κάνει, όση αυτοπεποίθηση και να μοιάζει να
έχει. Το καλό είναι πως επειδή κάθε τρεις και λίγο βγάζει κάτι περίεργα
πράγματα από τα άλογα και μετράει με κάτι βάρη και ξύλα και πυξίδες, κάνουμε
διάλειμμα και η διαδρομή παλεύεται. Το φαί όμως έχει αρχίσει να λιγοστεύει.
Έχω μπει ήδη δύο φορές στον πειρασμό να του κλέψω την πυξίδα και να γυρίσω
μόνος μου στο πλοίο, αλλά τότε μάλλον οι ναύτες θα ψυλλιαστούν ότι την
κοπάνισα, άσε που μπορεί να τους έχει προειδοποιήσει για τέτοιο ενδεχόμενο.
Σκατά και απόσκατα.  


####  9 Seedsowing



Κατηφορίζουμε ένα φαράγγι. Ο Kilgar γλιστρησε και έφαγε τα μούτρα του, αλλά
σήμερα μοιάζει να μην χτύπησε καν. Το ένα άλογο έσπασε το πόδι του και έπεσε
στο πάτο του φαραγγιού. Ο τρελός μας ανάγκασε να κατέβουμε εκεί κάτω και να
φορτωθούμε τα όργανα και τα εργαλεία. Τι διάολο, πάνω που νομίζεις ότι δεν
μπορεί να γίνει χειρότερο, αυτό το μέρος σε διαψεύδει. Το φαϊ μας έχει
τελειώσει προ πολλού, αλλά αυτός ο τύπος με ένα μαγικό τρόπο εμφανίζει
καινούργιο. Μάλλον αυτός θεράπευσε και τον Kilgar. Το καλό είναι πως δεν θα
πεθάνουμε από πείνα, το κακό είναι πως αυτός ο τύπος αν κάνει τέτοια περίεργα
κόλπα δεν ξέρω και τι άλλο μπορεί να κάνει.

Ακόμα περισσότερο, τώρα ακόμα και με πυξίδα δεν νομίζω να μπορώ να γυρίσω στο
καράβι. Έχω μπλέξει για τα καλά, και τώρα έχω μερικούς λόγους παραπάνω να
προσέχω αυτόν τον τρελό. Προς το παρόν, η επιβίωσή μου είναι συνδεδεμένη με τη
δική του.  


####  10 Seedsowing



Στο τέλος του φαραγγιού, ένα ποταμάκι μας οδήγησε σε μια ζούγκλα. Στην αρχή
έμοιαζε να έχει δροσιά και καρπούς και φρούτα και νερό, αλλά τώρα δεν μαρέσει
και τόσο. Έχει φασαρία από κάθε λογής πιθανό πλάσμα, και πολλά από αυτά δεν
μοιάζουν φιλικά. Τα πράγματα είναι ζόρικα, και η νύχτα θα είναι ακόμα πιο
δύσκολη. Σαν να μην έφτανε αυτό, τα δέντρα και οι κορμοί είναι γεμάτοι
κληματσίδες και αγκάθια και στη μισή διαδρομή πρέπει να ανοίγεις το δρόμο σου
με σπαθί, κάτι ακόμα πιο δύσκολο όταν κουβαλάς και όλα αυτά τα τρίποδα και
τους σάκους με σημειώσεις και χάρτες. Άσε που μετά θα πρέπει να ακονίσω και το
σπαθί. Κακομοιριά. Τουλάχιστον ο Lind σταμάτησε να τραγουδάει.  


####  11 Seedsowing



Τους πάνθηρες και τους πίθηκους τους διώξαμε με τη φωτιά, όμως έχουμε άλλα
μεγαλύτερα προβλήματα. Βρήκα μια λόγχη κάτω. Μοιάζει να είναι φτιαγμένη από
κάποιο κράμα μπρούτζου και σίδερου, κάτι που μου επιβεβαίωσε και ο Olerson.
Λίγο αργότερα βέβαια έφαγε ένα τέτοιο ακόντιο στο κεφάλι, επειδή πάτησε μια
αυτοσχέδια παγίδα με σκοινί. Τραγική ειρωνεία. Η ζούγκλα πρέπει να κατοικείται
από ιθαγενείς, και πολλούς μάλιστα.

Ο Perelga του είπε να γυρίσουμε πίσω, αλλά ο χαρτογράφος μοιάζει
αποφασισμένος. Η απάντησή του ήταν "Αν θες, γύρνα μόνος σου. Να προσέχετε που
πατάτε." Κράτησα τον Perelga, που ήταν έτοιμος να τον σφάξει. Αν το έκανε, θα
πεθαίναμε όλοι.  


####  13 Seedsowing



Σκότωσα τον Perelga. Τον είχα προειδοποιήσει πολλές φορές να μην κάνει καμιά
χαζομάρα. Τον πέτυχα να προσπαθεί να σκοτώσει τον Ravyn στον ύπνο του, την ώρα
που φύλαγα σκοπιά. Τι βλάκας που είναι. Οι αντιδράσεις των υπολοίπων ήταν
ανάμεικτες, αλλά μόνο ο Fearda το έκανε θέμα. Αυτό το κοντοστούπικο κάθαρμα
μόνο ενόχληση είναι και από μυαλό κουκούτσι. Ο Ravyn με ευχαρίστησε, και ήταν
η πρώτη φορά που τον είδα θλιμμένο. Ίσως κρύβει μέσα του και λίγη ανθρωπιά,
από την άλλη αυτό έλειπε να μην καταλάβει πως έχουν τα πράγματα.  


####  14 Seedsowing



Μας επιτέθηκαν με το πρώτο φως. Κοντές, μαυριδερές μορφές, ξεπήδησαν από τα
δέντρα σαν να ήταν χωμένοι μέσα στους κορμούς τους. Κανείς δεν τους είχε δει.
Άρχισαν να πετάνε βέλη και ακόντια, ενώ κάποιοι ήρθαν έφιπποι πάνω σε τεράστια
λιοντάρια. Μπόρεσα να σφάξω έναν που πετάχτηκε δίπλα μου, αλλά ένα λιοντάρι
μου πήρε την ασπίδα με τα δόντια του και κρύφτηκα σε μια κουφάλα για να μη φάω
βέλη. Ο Norel που ήταν δίπλα μου έφαγε τα περισσότερα βέλη και τα λιοντάρια
τον έγδαραν ζωντανό. Οι φωνές αυτών των ιθαγενών είναι ανατριχιαστικές. Έκοψα
το κεφάλι από έναν τοξότη που πέρασε δίπλα μου, αλλά δεν τόλμησα να βγω πιο
έξω.

Μετά ακούστηκαν εκρήξεις και κρότοι, και είδα μπλέ φωτιές να ξεπηδάνε παντού.
Οι ιθαγενείς τρόμαξαν και έφυγαν τρέχοντας. Ξεπρόβαλα και είδα τον Ravyn να
πετάει κάτι φλασκιά που πέταγαν φλόγες. Το ιππικό και το πεζικό τράπηκε σε
άτακτη φυγή, πετώντας ασπίδες και όπλα. Ένας φλεγόμενος τύπος έπεσε πάνω μου,
αλλά τον παραμέρισα με το σπαθί. Καμιά δεκαριά πρέπει να πέθαναν στις φλόγες.

Από το Norel βρήκαμε μόνο κόκκαλα και ψαχνό. Από τον Fearda έλειπε το κεφάλι
και ένα χέρι. Ο Jin έγινε σουβλάκι από τα ακόντια. Ελπίζω ο χαρτογράφος να
έχει σχέδιο: Τίποτα άλλο δε μας σώζει.  


####  15 Seedsowing



Καθώς ανεβήκαμε σε ένα λόφο, την είδα! Ήταν η πόλη για την οποία έκανε λόγο
χτες ο χαρτογράφος. Στον απέναντι λόφο, στους πρόποδες των βουνών μια τεράστια
πόλη. Τείχη από ορείχαλκο, μπρούτζινοι πύργοι, χρυσές επάλξεις! City of the
Sun God. Εδώ ερχόμασταν εξαρχής; O Lind μοιαζει προκατειλημένος, αλλά ο Kalar
μυρίζεται πολλά λεφτά. Χρυσάφι θα έχει σίγουρα εδώ και μάλιστα μπόλικο, αλλά
δεν με απασχολεί καθόλου. Δεν αξίζουν τίποτα τα λεφτά αν είσαι νεκρός.

Και την πόλη αυτή την ήξερε μάλλον πολύ καλά ο φίλος μας ο χαρτογράφος. Και
τους κινδύνους και όλα. Αμφιβάλλω αν ήρθε μέχρι εδώ μόνο για να φτάξει χάρτες.
Κάποιο σχέδιο έχει σίγουρα. Το θέαμα πάντως είναι μοναδικό από εδώ, αυτό
τουλάχιστον θα είναι από τα πράγματα που έχω να λέω πως είδα. Αν ζήσω.  


####  16 Seedsowing



Ακούγονται τύμπανα στο βάθος. Δεν γλιτώνουμε τη μάχη. Οι τέσσερίς μας θα
κάνουμε έναν κλοιό γύρω από τον Ravyn. Μοιάζει να έχει πάλι κάποιο κόλπο στο
μανίκι του. Φοβάμαι όμως πως αυτή τη φορά δεν θα τη βγάλουμε καθαρή. Είναι
πολλοί και είναι παντού.

