---
title: "Broken Skull: Legacy"
date: 2021-10-15
author: sfakias
---

Ο πρώτος ορκ της φυλής των Broken Skull λέγεται πως ήταν ένας θαρραλέος ταξιδιώτης, γνωστός ως Grimson. Δεν τον φόβιζε το χιόνι και τα βουνά, και ταξίδεψε στα πιο απόμακρα μέρη του βορρά ψάχνοντας μια καλύτερη γη για το λαό του. Οι προσπάθειές του τους οδήγησαν βαθιά μέσα στο Fervolosh, όπου διεκδίκησαν μια περιοχή που έμεναν πανέμορφοι μονόκεροι. Ο Grimson διέταξε να τους κυνηγήσουν και να τους διώξουν μακριά. Η πράξη του αυτή δυσαρέστησε πολλά πλάσματα του δάσους και γείτονες, που ανά διαστήματα άρχισαν να εξαπολύουν επιδρομές, θέλοντας τον Grimson νεκρό.

Ο ίδιος, καταλαβαίνοντας πως ήταν το επίκεντρο των επιθέσεων αυτών, αποφάσισε να αυτοεξοριστεί για να προστατέψει τους δικούς του. Πήρε τα πράγματά του και συνέχισε τα ταξίδια του στο βορρά, ελπίζοντας πως άφηνε τη φυλή του σε καλή μοίρα. Πήρε το δρόμο του προς το Legthir pass, αλλά οι Norns του Βορρά έμαθαν για την παρουσία του εκεί και έστειλαν την κόρη τους, την Varushka να τον εκδικηθεί για τις πράξεις του στο δάσος. Αυτή βρήκε ένα δικέφαλο τρολλ των πάγων, τον Balbar, και του υποσχέθηκε αμύθητη δύναμη αν σκότωνε τον Grimson.

Στο δρόμο για το πέρασμα, γεμάτο χιόνια, ο Balbar ενορχήστρωσε την ενέδρα του. Έφερε δικούς του πολεμιστές που άρχισαν να πετάνε δίκτυα και ακόντια στο ορκ. Ο Grimson όμως ήταν έμπειρος κυνηγός. Απέφυγε τα βλήματα και πήδηξε πάνω στα βράχια, και με τη σπάθα του άρχισε να λιανίζει τα τρολλ, το ένα μετά το άλλο. Τα τσιράκια του Balbar δεν μπορούσαν να τον σταματήσουν, και ο Grimson έφτασε στον αρχηγό τους. Άρχισαν να ξιφομαχούν, αλλά ο Grimson ήταν πολύ γρηγορότερος. Το κορμί του Balbar γέμισε χαρακιές, και σύντομα ο εξόριστος ορκ βρήκε άνοιγμα και του έκοψε το πρώτο κεφάλι. Η Varushka, βλέποντας πως η μάχη δεν πήγαινε καλά, καταράστηκε με ένα ξόρκι τον Grimson πάνω που ήταν έτοιμος να αποτελειώσει το τρολλ, τυφλώνοντας τον. Ο Balbar, βλέποντάς τον συγχυσμένο, τον έπιασε από το πόδι και τον κοπάνησε στα βράχια, σπάζοντάς του το κεφάλι.  

Η Varushka τήρησε την υπόσχεσή της και έδωσε δύναμη στον Balbar. Πήρε το σπασμένο κεφάλι του ορκ και το προσάρμοσε με νεκρομαντεία στον κομμένο λαιμό του τρολλ, και το δεύτερο κεφάλι από Bar μετονομάστηκε σε Grimm: Balgrimm. Το τρολλ πήρε δύναμη από το κρανίο του εχθρού του, και ανανέωσε τις δυνάμεις του με τη βοήθεια της μάγισσας, η οποία εγκαταστάθηκε εκεί κοντά και του έδωσε και γκόλεμ από πάγο να τον φυλάνε.  

Τα νέα της τυχης του Grimson έφτασαν στη φυλή, που θεώρησαν μεγάλη ατίμωση που κανείς δεν τον βοήθησε. Τότε ήταν που πήραν και το όνομα του Broken Skull, Dal'Vorag. Οργάνωσαν μια ομάδα με πολεμιστές για να πάει να φέρει πίσω το κεφάλι του, αλλά με τις ενισχυμένες δυνάμεις του Balgrimm, οι λίγοι που έφτασαν σώοι από το κρύο σφαγιάστηκαν στις παγωμένες πέτρες. Έκτοτε, η φυλή των Dal'Vorag οργάνωσε μέσα στις επόμενες δεκαετίες και άλλες αποστολές να πάρουν πίσω το κρανίο και να εκδικηθούν το τρολλ, αλλά απέτυχαν.  

Σταδιακά η ιστορία έγινε μύθος, και οι νεκροί εκεί απλά αντικείμενο ιστοριών γύρω από τη φωτιά. Μέχρι που, πολλά χρόνια μετά, ένας προφήτης των ορκ είπε στον αρχηγό, τον Elder Gorhald Baragon, πως αυτός που θα φέρει το κρανίο πίσω στη φυλή θα γίνει ο μεγαλύτερος ηγέτης της. Ο Gorhald αδιαφόρησε για την προφητεία, μιας και ήταν ήδη αρχηγός και δεν είχε να αποδείξει τίποτα σε κανέναν. Ήρθε όμως η εποχή που οι γιοί του, ο Pineg, ο Maul και ο Hramm μεγάλωσαν και άρχισαν να διεκδικούν την αρχηγία, ενώ μεταξύ τους άρχισαν να γίνονται αντίζηλοι και εχθρικοί.

Ένα βράδυ, ο Gorhald τους φώναξε στη σκηνή του. Τους είπε την ιστορία του Grimson και πως αυτός που θα του έφερνε το κρανίο θα γινόταν αρχηγός της φυλής στη θέση του. Τα τρία αδέρφια δεν έχασαν την ευκαιρία να αποδείξουν την αξία τους και να πάρουν το αξίωμα, και το επόμενο πρωί ετοιμάστηκαν να φύγουν για το Legthir Pass. Ο Koldrag, ένας μακρινός απόγονος του Grimson, τους οδήγησε στο πέρασμα μετά από ένα μεγάλο ταξίδι, όπου και έφτιαξε ένα καταφύγιο για να τους περιμένει, καθώς υπήρχε παγετός παντού.  

Παρά το κρύο, οι τρεις νέοι έσφιξαν τα δόντια τους και πήραν την ανηφόρα. Εκεί τους επιτέθηκε ένας Λύκος του Fosh, ένα τεράστιο παγωμένο αρπακτικό, που ήταν υπηρέτης της Varushka. Αυτή την βρήκαν λίγο αργότερα, όμως η μέγαιρα όσο και να ήθελε, δεν μπορούσε να τους εκδικηθεί άμεσα για την πράξη τους. Μπορούσε όμως με τη δύναμη από τις Norns να τους καταραστεί, και αυτό έκανε. Η προφητεία της έλεγε πως από τα τρία αδέρφια ο πρώτος θα γίνει μισητός σε όλους, ο δεύτερος θα τρελαθεί, και ο τρίτος θα πεθάνει νέος.

Αδιαφορώντας για την τρελή μάγισσα, όπως την έβλεπαν, τα αδέρφια συνέχισαν την αποστολή τους. Πολέμησαν στο δρόμο τους πολλά τρολλ, που είχε βάλει ο Balgrimm να καραδοκούν στο παγωμένο πέρασμα, καθώς και διάφορα άλλα πλάσματα των πάγων. Σκαρφάλωσαν πάνω σε ένα παγωμένο καταρράκτη, μέχρι το κρυσφήγετό του και άρχισαν να τον πολεμούν. Ο Pineg τον χτύπαγε με το τσεκούρι του, ο Maul με τις σιδερένιες του γροθιές, και ο Hramm με ένα φίνο σπαθί. Ο Balgrimm όμως κατάλαβε πως είχαν κουραστεί για να τον φτάσουν και πως είχε το πλεονέκτημα. Οι πληγές που του έκαναν δεν ήταν σοβαρές. Με το ρόπαλό του έλιωσε τον Hramm πάνω στα βράχια, εκπληρώνοντας την προφητεία για τον πρώτο τους. Ο Maul έπεσε αναίσθητος γεμάτος μελανιές, και ο Pineg τον ακολούθησε σύντομα όταν το τσεκούρι του στόμωσε.

Τα δύο αδέρφια εν ζωή ξύπνησαν δεμένοι ανάποδα, γεμάτοι πληγές και κρυοπαγήματα, δίπλα στο τρολλ που κοιμόταν. Είχε ήδη φάει το πόδι του Hramm και φαινόταν πως τους προόριζε για μελλοντικό γεύμα. Ίσως η προφητεία τους εμπόδιζε να πεθάνουν, ίσως απλά ήταν πολύ πεισματάρηδες. Βρήκαν μαχαίρια ανάμεσα στα πράγματα των θυμάτων του Balgrimm και έκοψαν τα δεσμά τους. Επιτέθηκαν με λύσσα στο τρολλ, και το γέμισαν μαχαιριές στο λαιμό και στο κεφάλι που είχε μείνει, και αυτή τη φορά έμεινε νεκρό για πάντα.  

Και τότε εμφανίστηκαν οι διαστάσεις της κατάρας της μέγαιρας. Ο Maul θόλωσε και τον έπιασε πονοκέφαλος, ενώ ο Pineg, παρανοϊκός, πίστεψε πως ο αδερφός του ήθελε να τον προδώσει και να φύγει μόνος του. Τα δύο αδέρφια πιάστηκαν στα χέρια, και ο Pineg βγήκε νικητής. Άφησε για νεκρό τον Maul, πήρε όλα τα λάφυρα της σπηλιάς μαζί με το κεφάλι και επέστρεψε στον Koldrag που τον περίμενε. Στην ερώτηση του που ήταν τα αδέρφια του, απάντησε πως τα σκότωσαν τρολλ. Πήραν το μακρύ δρόμο του γυρισμού στη φυλή, με τον Pineg να νιώθει ήδη αρχηγός μέσα του.  

Ο Pineg βρήκε τις αισθήσεις του αρκετά αργότερα. Είχε χάσει τα μισά του δάκτυλα από κρυοπαγήματα και ήταν σε μια άθλια κατάσταση. Έσυρε το τομάρι του προς το κοντινότερο ον που θα μπορούσε να τον βοηθήσει, που δεν ήταν άλλος από τη μάγισσα. Η Varushka, χαρούμενη που είχε τον απόλυτο έλεγχο της κατάστασης, διαπίστωσε πως ο Maul θα μπορούσε να της φανεί χρήσιμος. Τον έστειλε στο μακρινό Fol'rish, το παγωμένο παλάτι του Hosh, για να της φέρει το πτώμα του Ylamir, σε αντάλλαγμα για το θάνατο του Pineg. O Maul δεν είχε καμία επιλογή πέρα από το να κουνήσει καταφατικα το κεφάλι του.  

Έπειτα από ένα δύσκολο ταξίδι μέχρι εκεί και πίσω, κατάφερε με πολλές κακουχίες να τα φέρει εις πέρας. Είχε αλλάξει εντελώς: το πρόσωπό του είχε γίνει αποφασιστικό, και το δέρμα του είχε σκληρήνει και είχε γεμίσει ρόζους από το κρύο. Μπόρεσε να αποσπάσει το πτώμα από την καρδιά του Ylamir, που ήταν δεμένη με το παλάτι, και το έφερε στη μάγισσα. Αυτή δημιούργησε έναν απέθαντο από το πτώμα, ενώνοντας την ψυχή του Ylamir με αυτή του νεκρού Hramm, και αποκάλυψε στον Maul το πραγματικό της σχέδιο. Ο νέος Hramm θα σκότωνε τον Pineg και θα έπαιρνε αυτός την αρχηγία, με αποτέλεσμα να μπορεί η ίδια να ελέγχει άμεσα την φυλή των Dal'Vorag.  

Ο Pineg προσπάθησε να αντιδράσει, και η Varushka επικαλέστηκε ένα ξόρκι για να τον σκοτώσει, καθώς της ήταν άχρηστος πλέον. Τότε όμως παρενέβησαν οι Norns: H κόρη τους είχε ξεπεράσει κατά πολύ το ρόλο της. Προσπάθησε να σκοτώσει τον Maul πριν την ώρα του, και νεκρανέστησε τον Hramm ενώ ήταν γραφτό του να πεθάνει. Και για τη ζωή αυτή, το τίμημα θα ήταν το υπέρτατο: H ίδια η ζωή της. Ο Drokasner εμφάνισε ένα ξαφνικό αστροπελέκι, που έπεσε βίαια πάνω της, καρβουνιάζοντάς την μέσα σε μια στιγμή. Σιωπηλός και δικαιωμένος, ο Maul μάζεψε ότι χρήσιμο βρήκε εκεί και άρχισε να κατεβαίνει το παγωμένο πέρασμα, για να γυρίσουν νότια. Το βλέμμα του γυάλιζε, απρόβλεπτο και άγριο, ενώ από πίσω του τον ακολούθησε σιωπηλά ο απέθαντος Hramm.

