---
title: "The Decade War between Arbader and South Darrok, part 3"
date: 2023-10-28
author: sfakias
---

Έπειτα από την είδηση για το θάνατο του στρατηγού Torris, οργή και πείσμα κατέκλυσε το λαό του Νότιου Darrok. Ένα γενναίο halfling, εν ονόματι Jade, ανέλαβε να ηγηθεί μια επίθεση με πλόια στο Llykavann προκειμένου να σπάσει ο αποκλεισμός στον πύργο του Reynard. Με μια επίλεκτη ομάδα εξήντα βετεράνων, έφτασαν στο λιμάνι με πέντε σκούνες και έπεσαν πάνω στη φρουρά από κύκλωπες που είχε τοποθετήσει εκεί ο Laorwick. Επιτέθηκαν αιφνιδιαστικά και κατάφεραν να σκοτώσουν ή να σκορπίσουν τους περισσότερους, και μέσα στη σύγχυση μπήκαν στον πύργο και ανεφοδίασαν τη φρουρά.

Οι κύκλωπες προσπαθούσαν να οργανώσουν μια άμυνα όσο οι βετεράνοι ξεφόρτωναν τα τρόφιμα από τις σκούνες, αλλά ο Jade δεν τους άφησε. Κάθε φορά που κάποιος προσπαθούσε να δώσει εντολές, βρισκόταν περικυκλωμένος από δέκα έμπειρους πολεμιστές, ενώ ο Jade του έδινε το χαριστικό χτύπημα. Αυτό επαναλήφθηκε δεκατέσσερις φορές, με τον Jade εκείνη τη μέρα να αποκτά το ψευδώνυμο Giantkiller, καθώς σκότωνε τους κύκλωπες με την αξίνα του τον ένα μετά τον άλλον. Έπειτα, αφού άδειασαν οι σκούνες, εκκένωσαν τους υπηρέτες και τους τραυματίες που είχαν μείνει στον πύργο και έμειναν μόνο διακόσιοι εκεί, με τους υπόλοιπους να φεύγουν μέσω θαλάσσης. Ο Jade έμεινε στον πύργο για να υπερασπιστεί τον κυβερνήτη.

Έπειτα από αυτή την ντροπιαστική ήττα, ο Laorwick αναγκάστηκε να υποχωρήσει ελαφρώς για να οργανώσει εκ νέου την τροφοδοσία. Δεν είχε ακόμα κάποιο τρόπο για να επιτεθεί στον πύργο και είχε ντροπιαστεί προσωπικά, μαζί με τους κύκλωπες. Όμως παρά τη νίκη ψυχολογίας που είχε κερδίσει, το νότιο Darrok παρέμενε σε μειονεκτική θέση και είχε χάσει έναν πολύ αποτελεσματικό στρατηγό. Ανάμεσα στους δύο αντιστράτηγους, κανείς δεν έμοιαζε ικανός ή έτοιμος για να διευθύνει ολόκληρο το στράτευμα, μέχρι που ήρθε δέκα μέρες μετά μία στρατηγός που είχε εκλεγεί από το συμβούλιο του Ekteron.  

Αυτή ήταν η δουκέσσα Gwendoline Bardatt, μία πολεμίστρια που είχε υπηρετήσει για μια δεκαετία στο Μοναστήρι των Τεσσάρων Ανέμων. Είχε φτιάξει το δικό της ιπποτικό τάγμα, τους Knights of Sapurr, που είχαν υποζύγια ειδικά εκπαιδευμένους πολεμικούς ταύρους. Ανασυγκρότησε με τους πολεμιστές της τις τάξεις του στρατού και ετοίμασε τα σχέδια για την επόμενη μεγάλη μάχη. Ταυτόχρονα, καταδίκασε τους νάνους που είχαν διασπείρει φήμες ή επιτεθεί σε συμπολεμιστές τους να παρατήσουν τα όπλα και σε καταναγκαστική εργασία στα σιδηρουργεία της Sapurr από δέκα έως πενήντα χρόνια, ανάλογα με το βάρος του αδικήματος. Αυτό κόστισε δύο λόχους σχεδόν από το στρατό και οι νάνοι θεώρησαν πως η ποινή ήταν πάρα πολύ άδικη και μονομερής, αλλά οι αντιζηλίες στο στράτευμα πράγματι σταμάτησαν, παρά τα παράπονα. Παρά τις προσπάθειες του Arbader να σπείρει τη διχόνοια και να στοχοποιήσει την Gwendoline, αυτές το επόμενο διάστημα είχαν πολύ περιορισμένα αποτελέσματα.  

Έτσι μπήκε το έτος 4593, όπου και οι δύο χώρες ήταν εξαντλημένες οικονομικά και στρατιωτικά και χρειάζονταν μία ανάπαυλα. Τότε υπογράφηκε στο Relmon συνθήκη ανακωχής για ένα έτος. Προφανώς αυτή η συνθήκη συνοδεύτηκε από αρκετές αψιμαχίες κατά τη διάρκειά του και από αρκετές ανακατατάξεις και στους δύο αντίπαλους στρατούς. Ωστόσο οι αψιμαχίες αυτές περιορίστηκαν στα δάση του Al-Gharash και δεν γενικεύτηκαν. Όσο για τις ανακατατάξεις, ο στρατός της Arbader απέκτησε αρκετά βελτιωμένες αλυσιδωτές πανοπλίες και οι κύκλωπες εφοδιάστηκαν με ασπίδες, ώστε να μην είναι τρωτοί σε βέλη. Η Gwendoline έπρεπε να πατάξει αρκετούς ευγενείς που καλούσαν για μόνιμη συνθήκη ειρήνης με αντάλλαγμα το Ilykavann, και άλλαξε και κάποιους αποστάτες λοχαγούς.  

Το επόμενο έτος ξεκίνησε με μία σφοδρή μάχη στο Queenswood. Και οι δύο πλευρές είχαν ανιχνεύσει εχθρικές κινήσεις, και παρατάχθηκαν στα βόρεια σύνορα του δάσους. Δύο έφιππα τάγματα του Darrok έπεσαν πάνω σε τοξότες bugbear και έσπασαν τις γραμμές τους, ενώ το πεζικό μπέχτηκε σε μια μάχη εκ του συστάδην. Πέντε τάγματα του Darrok σύντομα έφτασαν στο δάσος και άρχισε μάχη σε πολλά σημεία του.

Το επίκεντρο της προσοχής ήταν ένα φρούριο στα βόρεια του δάσους, που ήταν εγκατελλειμένο και το είχαν καταλάβει δυνάμεις ξωτικών και νάνων του Darrok υπό την αρχηγία του ξωτικολοχαγού Minthariel. Ο ταγματάρχης Toldar από το Arbader του 3ου τάγματος έστειλε μια ομάδα από τους λοχίες Foba και Yargot να οργανώσουν την ανακατάληψή του με τη βοήθεια μίας προδότριας των Crimson Steel. Έπειτα από σκληρή μάχη ο Minthariel έπεσε νεκρός και η πλειοψηφία των νάνων άρχισε να υποχωρεί συντεταγμένα. Έτσι το φρούριο καταλήφθηκε από το Arbader και το νότιο Darrok έχασε μια στρατηγική θέση στο δάσος. Εκτεθειμένοι και ευάλωτοι σε επιθέσεις από bugbear και το ιππικό των hobgoblin, ο νάνος υποστράτηγος Odr πρόσταξε τις δυνάμεις του Darrok να υποχωρήσουν από το δάσος, πικραμένος ακόμα με τις ποινές στη φυλή του. Σχεδόν δύο τάγματα του Darrok σφαγιάστηκαν σε μια μάχη που πρακτικά ήταν ολοκληρωτική ήττα.

