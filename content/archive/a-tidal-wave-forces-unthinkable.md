---
title: "A Tidal Wave: Forces Unthinkable"
date: 2019-03-29
author: sfakias
---

Το έτος 4712, ένα πελώριο κύμα σάρωσε τα παράλια του Kelonarie και τα Raene
Isles. Σε ύψος ξεπερνούσε τα ογδόντα πόδια, και προξένησε τεράστιες
καταστροφές σε λιμάνια και παραθαλάσσιες πόλεις, ακόμα και στη Jilakasa. Τα
θύματα ήταν πολλά, ενώ για αρκετούς μήνες κανείς δεν ήξερε τι το προκάλεσε.
Μέχρι που κάποια στιγμή εμφανίστηκε ένας πειρατής, γνωστός και ως Μαύρος
Γλάρος, και είπε τη δικιά του εκδοχή της ιστορίας, αν και αρκετοί κράτησαν τις
αμφιβολίες τους, μιας και ήξεραν τι ψεύτης που ήταν ο Black Seagull.



Ταξίδευε με το πλοίο του μακριά στην ανατολή, στα νησιά πέρα του Sigdar, όταν
ο καιρός χάλασε ξαφνικά. Ο αέρας τον παρέσυρε σε βαθιά νερά, και σύντομα
βρέθηκε στον ανοιχτό ωκεανό, στα Whalelands. Η κακοκαιρία σταδιακά μετατράπηκε
σε καταιγίδα, και μαύρα σύννεφα γέμισαν τον ουρανό. Στεριά δε φαινόταν πουθενά
και το καράβι ανεβοκατέβαινε τα κύματα σαν καρυδότσουφλο. Και σταδιακά τα
καιρικά φαινόμενα έμοιαζαν με κυκλώνα.



Δεν ήταν λίγες οι φορές που το καράβι πήγε να βυθιστεί, ενώ οι περισσότεροι
ναύτες που δεν είχαν παρασυρθεί είχαν δεθεί με σκοινιά και φρόντιζαν με
κουβάδες να απομακρύνουν τα νερά. Ο Μαύρος Γλάρος όμως ήταν έμπειρος
καπετάνιος και το πλοίο συνέχιζε να επιπλέει. Τότε, καθώς πλησίαζε το μάτι του
κυκλώνα, αντίκρυσε ένα θέαμα τρομαχτικό: Τεράστια πλοκάμια πετάγονταν από τη
θάλασσα, και έμοιαζαν να χτυπούν με δύναμη το νερό της θάλασσας. Το κάθε
πλοκάμι έμοιαζε πιο χοντρό από το πλοίο, και σε μήκος ήταν εκατοντάδες πόδια.
Ο πειρατής είχε ξαναδεί Κράκεν, όμως κάθε τέτοιο πλάσμα έμοιαζε παιχνιδάκι
μπροστά σε αυτή την τερατωδία.



Ένα πλοκάμι σήκωσε ολάκερο το πλοίο στον αέρα, και τότε οι ναύτες βεβαιώθηκαν
πως ήταν χαμένοι. Απο εκεί ψηλά, όμως, είδαν κάτι ακόμα πιο τρομακτικό: Ένα
πελώριο πλάσμα, με τεράστια δόντια και πολλές σειρές μάτια, προσπαθούσε να
βγεί στην επιφάνεια. Κανείς δεν μπορούσε να πει με ακρίβεια το μέγεθός του,
αλλά από τόσο ψηλά το καράβι έμοιαζε να χωράει άνετα στο στόμα του. Τα
πλοκάμια έπεσαν με δύναμη πάνω σε αυτό το αλλόκοτο πλάσμα, και αυτό με τη
σειρά του άρχισε να δαγκώνει και να ξεσκίζει τα πλοκάμια, σε μια μάχη επικών
διαστάσεων.



Με κάθε πλατσούρισμα και κίνηση, σηκώνονταν παλιρροϊκά κύματα. Όμως, ψηλά στον
αέρα, οι ναύτες ήταν ασφαλείς. Η μάχη κράτησε ένα απροσδιόριστο χρονικό
διάστημα, και τα πλοκάμια σταδιακά τύλιξαν όλα μαζί το πλάσμα και το έσυραν
πίσω στην άβυσσο. Αυτό βούλιαξε αφήνοντας ένα απάισιο ουρλιαχτό, που τρέλανε
πολλούς από τους εναπομείναντες πειρατές, που άρχισαν να χτυπιούνται στο
κατάστρωμα. Όταν η καταιγίδα κόπασε, το πλοκάμι που είχε μείνει άφησε το πλοίο
στην θάλασσα και εξαφανίστηκε και αυτό.



Σύμφωνα με το Μαύρο Γλάρο, τα πλοκάμια ήταν η Jalerk και τους προστάτεψε από
κάτι που ήταν από άλλο κόσμο. Ο κάθε πειρατής βέβαια μετά ερμήνευσε
διαφορετικά την ιστορία, και τα γεγονότα παραμένουν αναξιόπιστα. Όμως και άλλα
πλοία είχαν δεί τον κυκλώνα και άκουσαν το ουρλιαχτό στο τέλος, επομένως
θέλοντας και μη η ιστορία αυτή πήρε διαστάσεις. Και όλο και περισσότεροι
άρχισαν να νιώθουν δέος για τη Jalerk και τα μυστήρια πλάσματα του ωκεανού, τα
οποία καλύτερα να τα αφήνει κανείς στην ησυχία τους. Όσο για τους πιο σοφούς,
πίστεψαν πως η Jalerk προστάτεψε την υλική διάσταση από κάποιο εξώκοσμο
πελώριο πλάσμα, αλλά λίγοι τους πήραν στα σοβαρά. Στην τελική, για τους
περισσότερους η Jalerk ήταν το ίδιο πράγμα ακριβώς.

