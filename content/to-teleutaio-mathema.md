---
date: 2023-12-31
author: sfakias
---
# Το τελευταίο μάθημα

"Πιο ψηλά" Ψιθύρισε ελαφρώς λαχανιασμένα ο Tarwos.

Ο Tukai συνέχισε να σκαρφαλώνει ρυθμικά και ο κυνηγός έκατσε να ξαποστάσει και να θαυμάσει τη σβελτάδα που ανέβαινε ο θετός του γιος. Γρήγορος, εύστροφος και επιδέξιος. Μέσα σε λίγα χρόνια το παιδί είχε μάθει πολλά πράγματα. Συνέχισε να ανεβαίνει με το μάτι του να βρίσκει επιτόπου τις σωστές εσοχές για να βάλει τα χέρια του στο γυμνό βράχο.

Είχε πολλά πράγματα να μάθει ακόμα όμως. Και το χειρότερο απ'όλα ήταν πως το παιδί καθημερινά προκαλούσε τα όρια του Tarwos. Ήταν μονίμως μια πρόκληση, που και ο ίδιος είχε δεχτεί σε μικρή ηλικία και μεγαλώνοντας μάθαινε και τα δικά του όρια μαζί με του Tukai. Ένιωθε ότι όσα μπορούσε να του μάθει σιγά σιγά έφταναν σε ένα τέλμα. Το παιδί ρουφούσε όλες τις πληροφορίες, για το κυνήγι, για την ανίχνευση, για να φτιάχνει εργαλεία. Δεν ήταν αρκετός ούτε αυτός ούτε η γυναίκα του η  Haddan. Τον μάθαιναν και μαζί και χώρια, καθώς και με τους παππούδες του. Το παιδί δεν είχε γεννηθεί για αυτόν εδώ τον τόπο. Είχε προσαρμοστεί και είχε μάθει τον τόπο, αλλά τώρα το μέρος έμοιαζε με φυλακή που του έκοβε τα φτερά.  

Συνέχισαν να ανεβαίνουν τον άγριο λόφο ώσπου έφτασαν στην κορυφή. Από εδώ φαινόταν όλη η βόρεια πλευρά της Ερημιάς του Rammok. Άγριοι βραχώδεις λόφοι παντού με ελάχιστους κάκτους και αγκάθια, με περαστικά όρνια σαν το μόνο στίγμα στον ουρανό. Στο βάθος, μια γαλάζια γραμμή, που όριζε την αρχή της Umtahr, της αλμυρής λίμνης. Ανατολικά στον ορίζοντα, οι επιβλητικές σιλουέτες των Paraselt, βουνά απαγορευμένα για τις Φυλές της Ερημιάς. Ούτε ένα σύννεφο στον ουρανό.

Η θέα και μόνο άξιζε τη δύσκολη ανάβαση. O Tarwos σκούπισε τον ιδρώτα του προτού ο Tukai, αφηρήμενος με το τοπίο, γυρίσει να τον κοιτάξει. Είχε μόλις μπει στα τριάντα αλλά δεν ήθελε να δείχνει αδύναμος μπροστά στο παιδί που τον είχε σαν πρότυπο. Θα είχε όσο χρόνο ήθελε μετά να ξεκουραστεί, όταν θα τον έπαιρνε η Haddam να μαζέψουν αυγά στον περιστερώνα.  

"Πρώτη φορά έρχομαι εδώ!" Αναφώνησε ο μικρός. "Πρέπει να είναι το ψηλότερο σημείο, έτσι;"  

"Πράγματι" Είπε ο Tarwos. Έβγαλε το παγούρι του και ήπιε μισή γουλιά νερό, και το έδωσε στον Tukai. "Έχει καλή μέρα σήμερα, φαίνεται σχεδόν όλο το Rammok."  

"Πως και δεν έχουμε ξανάρθει εδώ; Είναι πολύ..." Ο Tukai δίστασε.  

Στο μυαλό του ευαισθησία και αδυναμία έμοιαζαν το ίδιο πράγμα. Αναστέναξε. Ήξερε ποια λέξη ήθελε να πει ο μικρός. "Όμορφα. Δεν είναι ντροπή. Πες το, είναι όμορφα."

"Ναι, είναι ωραία." Γυρισε και κοίταξε τον κυνηγό. "Αλλά δεν μου είπες, γιατί δεν έχουμε ξανάρθει εδώ;"  

"Κοίτα γύρω σου. Δεν έχει ούτε θήραμα, ούτε φαί ούτε τίποτα. Είναι απλώς ένα βράχος."

O Tukai φάνηκε απογοητευμένος. "Άρα γιατί ήρθαμε;"  

"Τώρα δεν είπες ότι σου αρέσει η θέα;"  

"Ναι, αλλά περπατήσαμε δύο μέρες, και άλλο τόσο να γυρίσουμε, μόνο για τη θέα;  

Χαμογέλασε. Πρακτικό μυαλό όπως πάντα. "Όχι. Ήρθαμε εδώ γιατί ήθελα να σου πω κάποια πράγματα. Βλέπεις εκεί; Πέρα από την Umtahr είναι οι Πράσινοι Λόφοι, είναι η Ενδοθάλασσα, είναι η Tas-Meir, είναι πόλεις ολόκληρες!"  

Ο Tukai κοίταξε σαν να μπορούσε να τις διακρίνει. "Από εκεί δεν είπες ότι κατάγεσαι;"  

"Ναι" απάντησε διστακτικά ο Tarwos. Έβγαλε από τον ώμο του τη θήκη με τα ακόντια και κάθισε σε ένα βράχο. Το ελαφρύ αεράκι της κορφής φύσηξε πίσω τις τζίβες του. "Από εκεί ήρθα, πολλά χρόνια πριν. Άκουσέ με, Tukai" Τον κοίταξε κατάματα. "Το Rammok δεν έχει κάτι άλλο να σου προσφέρει. Αυτή η κορφή ήταν το τελευταίο πράγμα που έμεινε να σου δείξω. Έμαθες να κυνηγάς, να τρέχεις, να πλοηγείσαι, να φτιάχνεις, δεν έχουμε άλλα πράγματα να σου δείξουμε."  

"Μα μου είναι αρκετό." Είπε εκείνος με αυτοπεποιθηση. Δεν θέλω κάτι άλλο."  

"Νομίζεις ότι σου είναι αρκετό, γιατί δεν έχεις δει κάτι άλλο. Και εγώ το ίδιο νόμιζα παλιά, μέχρι που χρειάστηκε να φύγω στους Πράσινους Λόφους, και εκεί είδα έναν άλλο κόσμο, που δεν τον είχα φανταστεί. Και εκεί θα πάω αύριο, γιατί έχω μια υποχρέωση σε ένα φίλο και θέλω να την εκπληρώσω."

"Θέλω να έρθω!"  

"Όχι" Είπε κατηγορηματικά ο Tarwos. "Εκεί που θα πάω θα είναι επικίνδυνα. Δεν θα έρθεις μαζί μου. Χρειάζεται να μάθεις πολλά ακόμα πράγματα. Για τους ανθρώπους, για τις πόλεις, για τα έθιμά τους. Δεν είναι απλό. Δεν προλαβαίνω να στα μάθω."  

"Μπορώ να τα μάθω!"  

"Δεν αμφιβάλλω, αλλά σε χρειάζονται εδώ. Ο παππούς και η γιαγιά, και πρέπει να βοηθήσεις και την Haddan. Θα έρθει η ώρα που και εσύ θα δεις τον έξω κόσμο. Και αυτή η ώρα μπορεί να είναι πιο σύντομα απ'όσο νομίζεις. Δεν είναι σημαντικό μόνο το να κυνηγάς και να τρέχεις. Είναι ακόμα πιο σημαντικό και το να βοηθάς την κοινότητά σου, την ομάδα σου, τη φυλή σου. Να είσαι μέλος της. Να τους εμπιστεύεσαι και να σε εμπιστεύονται." Ο μικρός έγνευσε καταφατικά, προσπαθώντας να αφομοιώσει τα λόγια του.

Έμειναν σιωπηλοί, καθώς ο αέρας σιγά σιγά δυνάμωσε. Αγνάντευαν αγέρωχα τον άγριο τους τόπο. Λίγο πιο κει, ο Arshak, ο γυπαετός τους, πετούσε αγέρωχα.  

Ναι, σκέφτηκε ο Tarwos. Το σημερινό ήταν το πιο σημαντικό μάθημα.  

