---
title: "Elderom: The World Limit"
date: 2018-12-12
author: sfakias
---

Πολύ λίγα είναι γνωστά για τις ανατολικές περιοχές πέρα από το Agisor Sea και
τα Whalelands. Κάποιοι λένε πως εκεί είναι το τέλος του κόσμου, ενώ άλλοι
διαδίδουν πως υπάρχει μόνο φρίκη, απόγνωση και ένα αρχέγονο κακό. Ελάχιστοι
έχουν ταξιδέψει πέρα από το Sigdar η το Kirial στο νότο. Και όμως, ο Velchor ο
θρασύς δεν πτοήθηκε μπροστά στο άγνωστο. Αποφασισμένος, ταξίδεψε πάνω στους
πάγους του Scalemist, αποφασισμένος να βρει την αλήθεια.  

Οι πρώτες βδομάδες τον βρήκαν να διασχίζει παγετώνες, παγόβουνα και βράχια:
εκεί πολέμησε και έναν αρχαίο δράκο, τον Kladgarin, σε μια μάχη που ακούστηκε
μέχρι το Wolf's Mouth, όπου τον ανάγκασε να τραπεί σε φυγή, αφού τον
τραυμάτισε βαριά. Συνέχισε στα αφιλόξενα μονοπάτια του βορρά, μέχρι που οι
παγετώνες έδωσαν τη θέση τους σε κάτασπρα βουνά, και τα βουνά σε χιονισμένα
δάση. Και τότε, ο Velchor πλέον ήταν σίγουρος πως είχε διασχίσει τον ωκεανό,
και είχε βρεί στεριά.  

Δεν ήξερε όμως που ακριβώς βρισκόταν, καθώς συνέχισε το δρόμο του νότια: Όλα
εδώ έμοιαζαν διαφορετικά, και τα Aspects δεν απαντούσαν στο κάλεσμά του.
Μέχρι και η Jalerk , που τον συντρόφευε σε όλο το ταξίδι του, μετά από λίγο
ήταν σιωπηλή. Έκανε θυσίες και φώναζε, αλλά κανείς δεν έμοιαζε να υπάρχει
εκεί. Ακόμα και η βλάστηση ήταν διαφορετική: τα δέντρα ήταν χλωμά και
δηλητηριώδη και οι ηλιακτίδες δεν περνούσαν κάτω από το φύλλωμά τους. Όλοι οι
ήχοι που άκουγε ήταν άγνωστοι. Τα πλάσματα που βρήκε δεν έμοιαζαν με τίποτα
απ'όσα ήξερε: Δεν υπάκουαν σε κανένα κανόνα συμμετρίας ή αρμονίας. Είχαν
τυχαίο αριθμό άκρων, ματιών και νυχιών ενώ ακόμα και μεταξύ του ίδιου είδους
υπήρχαν τεράστιες διαφορές.  

Συχνά αναγκαζόταν να πολεμάει και να διώχνει σε καθημερινή βάση τα περίεργα
και αηδιαστικά αυτά πλάσματα. Ο κίνδυνος έμοιαζε να αυξάνεται διαρκώς, και
ήταν εμφανές πως το μέρος δεν καλοδεχόταν ξένους. Όμως ο Velchor δεν ήταν
άγνωστος στον κίνδυνο. Είχε σφυρηλατήσει τα δικά του μαγικά όπλα, ένα τσεκούρι
και ένα δόρυ, και η πανοπλία του είχε πολλές ρουνικές προστασίες. Τα ξόρκια
του τον βοηθούσαν στη μάχη, και μπορούσε να θεραπεύει τις πληγές του, και να
αγνοεί την τρέλα που του προκαλούσε το μέρος. Μετά από πολλές μέρες και μάχες,
έφτασε σε ένα σημείο που έμοιαζε το ίδιο το έδαφος να δονείται με μια άγνωστη
ενέργεια. Πλοκάμια και τέρατα έβγαιναν από παντού να του επιτεθούν, αλλά αυτός
μπορούσε να πολεμάει για ώρες ολόκληρες ασταμάτητος. Οι εχθροί πλήθαιναν, και
εμφανίζονταν σε κάθε πιθανό μέγεθος και σχήμα.  

Σύντομα ο Velchor κατάλαβε πως ακόμα και αυτός δεν θα μπορούσε να πολεμάει
εκεί για πάντα. Ακόμα περισσότερο, θα πέθαινε χωρίς καν να έχει καταλάβει που
βρίσκεται, τι είναι αυτό το μέρος και τι είναι αυτά τα πλάσματα. Τότε έβγαλε
από το σακίδιό του μια πέτρα που είχε πάρει μαζί του για γούρι από το Βουνό
των Κεραυνών. Σχεδίασε ρούνους κάτω και άρχισε να καλεί πανίσχυρους Vethians
να τον βοηθήσουν από τα Zinctizuctra. Αυτά δημιούργησαν έναν αμυντικό κύκλο
γύρω του, καθώς αυτός άρχισε να καλεί τη δύναμη του Veth στην πέτρα. Μόλις
τέλειωσε η τελετή, οι Vethians έπεσαν ταυτόχρονα νεκροί κάτω και η πέτρα
ρούφηξε τις ψυχές τους, και άρχισε να λάμπει με ένα κατακόκκινο χρώμα, γεμάτη
γράμματα σε αρχαίες γλώσσες.  

Τότε, έμοιαζε το μέρος το ίδιο να σηκώθηκε για να επιτεθεί στον Velchor, και
ήταν σίγουρα καταδικασμένος, μιας και δεν του είχε απομείνει καθόλου μαγική
δύναμη, και δεν μπορούσε καν να σηκωθεί όρθιος από την κούραση. Με όση δύναμη
του είχε απομείνει, σήκωσε την πέτρα ψηλά, και αυτή έλαμψε κατακόκκινη. Ο
Velchor τυφλώθηκε από το φως και ακούστηκε μια βροντή που τον κούφανε. Έπεσε
αναίσθητος κάτω.  

Όταν ξαναβρήκε τις αισθήσεις του, τριγύρω του επικρατούσε σιωπή. Δεν είχε
απομείνει ούτε ένα πλοκάμι, ούτε αίμα κάτω, παρά μόνο το δικό του. Τότε
διαπίστωσε πως ήταν ολομόναχος στο δάσος, και τη μάχη μαρτυρούσαν μόνο κάποια
δέντρα, που ήταν τσακισμένα και σημάδια στο έδαφος από σκαμμένο χώμα. Το δάσος
έμοιαζε φυσιολογικό, αν και άδειο. Ήταν ολοφάνερο, πλέον, πως είχε πολεμήσει
έναν από τους ανώτερους υπηρέτες του Yast: Πλάσματα δίχως όνομα, που
προσπαθούν να περάσουν στην Υλική διάσταση για να την καταστρέψουν.  

Πολλοί πιστεύουν ότι αυτό το γεγονός ήταν ο βασικός λόγος που ο Velchor
συγκαταλέγεται ανάμεσα στους Πέντε Σοφούς. Ανάμεσά τους, σίγουρα είναι ο
λιγότερο μορφωμένος και ο πιο απολίτιστος. Είναι ακόμα επιρρεπής στις βίαιες
τάσεις του και του είναι σχεδόν αδύνατον να εμπιστευτεί κάποιον ή να κάνει
φίλους. Είναι, όμως, ο μόνος που έχει δει με τα ίδια του τα μάτια την
ενσάρκωση του Yast, του απόλυτου κενού, και όχι απλά έχει επιζήσει, αλλά
μπορεί να μιλάει ψύχραιμα για αυτή του την εμπειρία.  

Ταυτόχρονα, μπόρεσε να δημιουργήσει μέσα σε συνθήκες πίεσης ένα ισχυρότατο
artifact: το Elderom, με το οποίο μπόρεσε να διώξει την επιρροή του Null plane
στην ευρύτερη περιοχή. Το Elderom δίνεται από χέρι σε χέρι στους 5 σοφούς και
στους έμπιστους φίλους τους όταν πρόκειται να αντιμετωπίσουν πλάσματα του
Yast: Όμως, συνήθως το κρατάει ο ίδιος ο Velchor, και έχει αντιγράψει τους
ρούνους σε πέτρινες πλάκες, αν και αυτά τα αντίγραφα δεν έχουν χρησιμοποιηθεί
ακόμα και είναι αμφίβολη η δύναμή τους.  

Ακόμα περισσότερο, ανακάλυψε ότι υπάρχει μια ολόκληρη ήπειρος στα ανατολικά
που περιμένει να εξερευνηθεί και είναι ο μόνος που ταξίδεψε τόσο μέσα σε
αυτήν: ακόμα και σήμερα, ελάχιστοι έχουν τολμήσει αυτή την διαδρομή, ενώ τα
πλάσματα που αντιμετώπισε ο Velchor περισσότερο απέτρεψαν παρά προέτρεψαν τον
οποιονδήποτε να ταξιδέψει εκεί. Να πορευθεί, δηλαδή, σε ένα ταξίδι που
προσφέρει μόνο κίνδυνο και παράνοια. Σε ένα ταξίδι δίχως επιστροφή.

