---
date: 2021-02-21
author: sfakias
---
# Giants of Fosh

Την περίοδο της ευημερίας της φυλής των Fosh, ένας απρόσκλητος επισκέπτης εμφανίστηκε στην αυλή του τότε Jarl Rakof Grudok. Ήταν ένας ταξιδιώτης γίγαντας απ'τα Hoen, εν ονόματι Dalvuigg. Ήταν φιλικός και ειρηνικός, και παρουσιάστηκε σαν ιστοριογράφος. Κουβάλαγε μαζί του άπειρους ρούνους και βιβλία και ήταν ιδιαίτερα περίεργος να μάθει και να καταγράψει τα έθιμα και τις συνήθειες του τόπου. Μιας και ο χειμώνας στο βορρά εκείνη τη χρονιά του 4796 αποδείχθηκε ιδιαίτερα σκληρός, ο γίγαντας έκατσε εκεί, και σύντομα έγινε φίλος και σύμβουλος του Jarl, ο οποίος εκτιμούσε τη σοφία του ιδιαίτερα. O Rakof έφτασε στο σημείο να του εμπιστεύεται τη νεογέννητη κόρη του, την Lengosha. Ο γίγαντας αγάπησε το μωρό, το οποίο έφτασε στο σημείο να κλαίει όποτε δεν ήταν στην αγκαλιά του, προτιμώντας τον ακόμα και από τη μητέρα της.

Όταν ήρθε η άνοιξη, ο Dalvuigg αποχαιρέτησε τους Fosh και τον Jarl και πήρε το δρόμο της επιστροφής στα Hoen. Αυτό που λίγοι γνώριζαν, όμως, ήταν πως ο Rakof ήταν σύμβουλος του Skalindrosh. Επιστρέφοντας στο Tronerdim, o Rakof αφηγήθηκε αναλυτικά τις εμπειρίες του στην αυλή του Βασιλιά των Γιγάντων. Πολλά αδιάκριτα αυτιά άκουσαν όμως αυτές τις λεπτομέρειες. Ένα από αυτά ήταν και αυτό του Gert, ενός γίγαντα των πάγων που κατάλαβε πως μπορούσε να ληστέψει αυτά τα πλούτη του Korhond. Απέκρυψε τις κινήσεις του από τον Skalindrosh και κινήθηκε δυτικά.  

Η φυλή των Fosh, έκπληκτη, διαπίστωσε ένα πρωί πως μια στρατιά από εκατοντάδες γίγαντες είχε στρατοπεδεύσει έξω από το Osfan και ετοιμαζόταν να τους επιτεθεί. Μεραρχίες τοξοτών στάλθηκαν να τους αντιμετωπίσουν. Οι πρώτες τους βολές ξάπλωσαν κάτω πέντε γίγαντες, αλλά αυτοί απάντησαν πετώντας πελώρια κομμάτια από παγετώνα τα οποία έλιωναν όποιον βρισκόταν στην ελλειπτική τους πορεία και γρήγορα σκόρπισαν την αμυντική γραμμή. Οι γίγαντες όρμησαν συντεταγμένα στο χωριό, και τότε ο Rakof στην απελπισία του βρήκε ένα ρούνο που του είχε αφήσει ο Dalvuigg για να επικοινωνούν και τον ενεργοποίησε, σφίγγοντάς τον στο στήθος του.

Γρήγορα αντιλήφθηκε το επείγον της περίστασης και τηλεμεταφέρθηκε στο σπίτι του Rakof. Όταν κατάλαβε τι συμβαίνει, εμφανίστηκε μπροστά στους γίγαντες και απαίτησε να σταματήσουν. Ο Gert, παρά τα βίαιά του ένστικτα, δεν μπορούσε να παρακούσει τον σύμβουλο του Skalindrosh, και αναγκάστηκε να σταματήσει τους πολεμιστές του. Ωστόσο, επίσης, είχε το δικαίωμα να τον καλέσει σε μονομαχία, για να περάσει το δικό του. Ρίσκαρε, αλλά ένιωθε υποχρέωση απέναντι στους κατοίκους της πόλης. Ο Gert γνώριζε πως το να λεηλατήσει την πόλη άξιζε το μικρό ρίσκο του να δυσαρεστηθεί ο Skalindrosh μαζί του: Και αυτό γιατί, ο Dalvuigg, αν και ένα μέτρο ψηλότερος, στα μάτια του δέν ήταν πολεμιστής, αλλά λόγιος, και πίστευε πως θα τον έβγαζε εύκολα από τη μέση.

Ο Dalvuigg κατάλαβε ότι με όλο το στρατό του Gert να τον στηρίζει, δεν μπορούσε να αρνηθεί την μονομαχία. Μπορούσε όμως να ελπίζει πως οι στρατιώτες του μπορούσαν να αντιληφθούν το αξίωμά του αν νικούσε, και να σταματήσουν την περαιτέρω αιματοχυσία. Οι κάτοικοι του Osfan έστειλαν τον άμαχο πληθυσμό μακριά από την πόλη και δημιούργησαν ένα αμυντικό κλοιό γύρω της ανήσυχοι για την έκβαση, ενώ οι γίγαντες μαζεύτηκαν για να παρακολουθήσουν τη μονομαχία.

Στις μονομαχίες γιγάντων, όλα επιτρέπονται: Από τη μαγεία, μέχρι και την παράδοση, η οποία πρέπει να γίνει δεκτή. Οι κανόνες είχαν θεσπιστεί τα αρχαία χρόνια και όλοι οι γίγαντες οφείλουν να τους σέβονται. Έτσι, ο Dalvuigg έβγαλε ένα μαχαίρι και άρχισε να επικαλείται τη μαγεία του, ενώ ο Gert, πάνοπλος, του όρμησε με το δόρυ του. Ένας κύκλος από ρούνους είχε σχηματιστεί στο έδαφος γύρω από το λόγιο, που σχημάτισε ένα ιγκλού. Ο Gert με μερικά χτυπήματα έσπασε τον πάγο, όμως μέσα ο Dalvuigg είχε προλάβει να μεταμορφωθεί σε ένα πελώριο μαμμούθ με σκαλιστούς χαυλιόδοντες.

Επιτέθηκε στο θηρίο με το δόρυ του, το οποίο είχε μια παγωμένη αιχμή. Ο Dalvuigg απέκρουε μερικά χτυπήματα με τους χαυλιοδοντές του, αλλά αυτά που τον πετύχαιναν ήταν όλο και περισσότερα. Σε αντίθεση με τον Gert, δεν είχε ανοσία στο ψύχος, και σταδιακά οι κινήσεις του γίνονταν όλο και πιο αργές και άκαμπτες. Με την προβοσκίδα του χτύπαγε ανά διαστήματα τον πολεμιστή, αλλά φορούσε πανοπλία και δεν μπορούσε να του κάνει μεγάλη ζημιά. Όποτε προσπαθούσε να τον αρπάξει με τους χαυλιόδοντες, αυτός τον κάρφωνε με το δόρυ και τον ανάγκαζε να τον αφήσει.  

Εξουθενωμένος, o Dalvuigg επέστρεψε στη μορφή του. Ο Gert άρχισε να τον χτυπάει με το δόρυ του, και με το μαχαίρι ο λόγιος ήταν ακόμα πιο ανίκανος να αποκρούει. Φώναξε μια εντολή, και μια ακτίνα φωτός έπεσε πάνω στον Gert και του έκαψε το πρόσωπο, τυφλώνοντάς τον. Κερδίζοντας χρόνο, συγκέντρωσε τις δυνάμεις του για να κάνει έναν κύκλο γύρο από τον Gert, ο οποίος χτύπαγε στα τυφλά πέρα δώθε, μανιασμένος. Σχημάτισε ρούνους, οι οποίοι ενώθηκαν δημιουργώντας λάβα, που πετάχτηκε πάνω στον Gert. Όμως, αυτός κατάλαβε τη θέση του Dalvuigg και τον χτύπησε στο πόδι με το δόρι του, καρφώνοντάς τον. Και οι δύο ήξεραν πως έπρεπε να βιαστούν. Πρώτος κινήθηκε ο Dalvuigg. Κάλεσε μια καταιγίδα από παγωμένο χαλάζι που έπεσε πάνω στον Gert. O ίδιος έμεινε άθικτος, όμως η λάβα πάνω του πέτρωσε και τον ακινητοποίησε. Έπεσε ανίκανος κάτω, και έπειτα από λίγο παραδέχθηκε την ήττα του. 

Οι πολεμιστές του χωριού ανακουφισμένοι πλησίασαν, γνωρίζοντας ότι είχαν σωθεί. Ο Dalvuigg περίθαλψε την πληγή του με μαγεία, και έπειτα διέταξε τον Gert να φύγουν μόνιμα από εκεί και να μην επιστρέψουν, παρά μόνο εν ειρήνη. Σαν αποζημίωση της ζημιάς που έκαναν, ο Gert θα έπρεπε κάθε χρόνο να διαλέγει τριάντα πολεμιστές του, και να τους στέλνει στην υπηρεσία των Fosh, να τους βοηθούν με όποιον τρόπο εκείνοι θέλουν. Ο Gert κατάπιε την έπαρσή του και αποχώρησε ηττημένος.

Έκτοτε, οι γίγαντες σταδιακά ανέπτυξαν καλές σχέσεις με τους Fosh. Οι τριάντα πολεμιστές συχνά συμπληρώνονταν εθελοντικά, καθώς αρκετοί ήθελαν να εκμεταλλευτούν την ευκαιρία και να πάνε να ζήσουν μαζί με τους ανθρώπους, και να μάθουν τις ιστορίες, τα έθιμα και τα φαγητά τους. Ο Dalvuigg απαίτησε να φέρονται με σεβασμό στους γίγαντες, και αυτοί με τη σειρά τους διαπίστωσαν πως δεν υπάρχει δουλειά αρκετά βαριά για κάποιον από αυτούς. Τα τείχη της πόλης μεγάλωσαν σε ύψος, στο εσωτερικό της χτίστηκαν πύργοι, και σκάφτηκαν κανάλια στους ποταμούς, τόσο για αμυντικα΄έργα όσο και για εμπόριο. Αρκετοί από αυτούς ανά διαστήματα μάλιστα υπηρέτησαν σαν σωματοφύλακες του Rakof, σαν το τελικό στάδιο φιλίας μεταξύ τους.  

