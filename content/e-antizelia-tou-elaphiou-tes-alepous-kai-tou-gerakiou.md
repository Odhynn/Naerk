---
title: "Η αντιζηλία του Ελαφιού, της Αλεπούς και του Γερακιού"
date: 2016-12-17
author: sfakias
---

Στα δάση του Korhond, ένα ηλιόλουστο πρωινό, τρεις στοιχειακές οντότητες
βρέθηκαν σε ένα ξέφωτο. Ονομάζονταν Valanshore, Berohath και B'tolen, και
είχαν, αντίστοιχα, τη μορφή ενός ελαφιού, μιας αλεπούς και ενός γερακιού. Στην
πραγματικότητα, ήταν ανώτερα όντα του στοιχειακού κύκλου, που είχαν έρθει με
αυτές τις μορφές για να παρακολουθήσουν μια γιορτή των κατοίκων του δάσους, τη
Γιορτή του Ξέφωτου. Στη γιορτή αυτή, που γίνεται στο καλοκαιρινό Ηλιοστάσιο,
συμμετέχουν κυρίως βάρβαροι, ορκ, ξωτικά και χάλφλινγκ. Στο Βορρά ακόμα και
σήμερα οι έχθρες και οι φιλίες κερδίζονται και δεν κληρονομούνται, επομένως
είναι από τα λίγα μέρη που αυτές οι διαφορετικές φυλές μπορούσαν να
συνυπάρξουν.



H Valanshore και η Berohath ήταν συνηθισμένες σε αυτή την περιοχή, καθώς τους
ένέπνεε η μάζωξη αυτή, αν και την κάθε μια για διαφορετικούς λόγους. H
Valanshore παρατηρούσε τους δρομείς και τους αθλητές στα διάφορα αθλήματα της
γιορτής και τους έδινε αντοχή. Έπειτα θάυμαζε και επιβράβευε τους πιο
γρήγορους από αυτούς, ενώ παράλληλα διασκέδαζε με τις ερωτικές περιπτύξεις των
νέων, καθώς και με την ευγλωτία και την ευστροφία ορισμένων, που μπορούσαν να
αποφεύγουν μπελάδες με περίτεχνο τρόπο. Η Berohath από την άλλη, πολλές φορές
ήταν αυτή που έσπερνε τους μπελάδες. Ήταν η σκέψη που περιστρεφόταν στα μυαλά
ορισμένων, για το πως να οικειοποιηθούν ξένη ιδιοκτησία, πως να κερδίσουν
καλύτερους αθλητές από τους ίδιους ή ποιος είναι ο καλύτερος τρόπος για να
κερδίσουν την προσοχή στη Γιορτή του Ξέφωτου. Ο B'tolen, παράλληλα, είχε έρθει
από πάρα πολύ μακριά, μιας και ταξίδευε σε πολλά μέρη και έβρισκε ενδιαφέρον
από πολλούς διαφορετικούς πολιτισμούς. Είχε έρθει κυρίως από περιέργεια, και
παρακολουθούσε τους αγώνες τοξοβολίας καθώς και διάφορες μαγικές επιδείξεις
από δρυίδες.  

Οι γιορτές κρατούσαν τρεις μέρες, και προσελκούσαν κόσμο από το Μαύρο Κέρατο
μέχρι τα μακριά Hoen. Το πρωί της δεύτερης μέρας, εμφανίστηκε μια αρχόντισσα
ξωτικίνα, η Ilsariel, η οποία καταγόταν από τα ανατολικά της λίμνης Uperbung.
Ήταν πάρα πολύ όμορφη, και σεβαστή στο λαό της, γιατί είχε χάσει το πόδι της
σε μια μάχη με νομαδικές φυλές. Οι τρεις Πράξεις, τότε, επέλεξαν να την
προσεγγίσουν, η κάθεμιά με τον δικό της τρόπο, γιατί ήξεραν πως όποιον θεό
επέλεγε από τους τρεις τότε αντίστοιχα θα είχε πέραση και στα υπόλοιπα ξωτικά.
Έτσι, επιδώθηκαν για δυο μέρες σε ένα διαρκές κυνήγι εντυπώσεων.  

Αρχικά, η Valanshore μπόρεσε με τη μαγεία της να της δώσει το πόδι της πίσω.
Ταυτόχρονα, της έδωσε ένα πανέμορφο μαγικό μανδύα στα χρώματα του δάσους, και
πολλά ξωτικά και μη έμειναν να την κοιτάζουν θαμπωμένα από την ομορφιά της.
Τότε μπήκε στο παιχνίδι η Berohath, η οποία αδιαφορούσε για τα κάλη της.
Άρχισε να της λέει κάθε φήμη και μυστικό που λεγόταν για αυτή και το λαό της,
καθώς και για τα σχέδια που είχαν τα κοντινά ορκ να επιτεθούν μελλοντικά στην
περιοχή της. Τέλος, ο B'tolen ενίσχυσε τις μαγικές της επιδείξεις με
προβλέψεις για το μέλλον, με σμήνη από μαγικές πεταλούδες που έλαμπαν και
πετούσαν προς κάθε κατεύθυνση και της έδωσε επίσης έναν ιπτάμενο γρύπα για τα
ταξίδια της.  

Στο κλείσιμο της γιορτής, η Ilsariel έπρεπε να διαλέξει μια Πράξη που θα
προστάτευε αυτή και τη φυλή της μέχρι την επόμενη Γιορτή του Ξέφωτου. Και οι
τρεις τους είχαν αποδειχθεί πολύτιμοι, και ήταν σε μεγάλο δίλημμα. Λίγο πριν
βγει από τη σκηνή της για να φωνάξει το όνομα του θεού, έπεσε στα γόνατα από
έναν απρόσμενο πόνο στην κοιλια. Ήταν έγγυος! Τότε πανικοβλήθηκε, γιατί δεν
ήξερε ποιος ήταν ο πατέρας. Έπειτα, όμως, της ήρθε μια ιδέα, αφού το σκέφτηκε
ψύχραιμα.  

Βγήκε απο τη σκηνή με αποφασιστικό βλέμμα, κοιτώντας ψηλά. Φώναξε δυνατά, ώστε
να την ακούσουν όλοι. "Σήμερα αποφασίζουμε, για μια ακόμα φορά, ποια Πράξη θα
μας δείξει την εύνοιά της και θα βοηθήσει το λαό μας αυτή τη χρονιά! Αλλά δεν
μπορώ να αποφασίσω χωρίς εσάς! Γι'αυτό θέλω να σας ρωτήσω, προτού πω, ποια
Πράξη επιθυμείτε εσείς."  
Όπως είχε φανταστεί, φωναχτά και κραυγές ξεπήδησαν από παντού, υποστηρίζοντας
μία από τις τρεις πράξεις. Κάποιοι μάλιστα ήρθαν στα χέρια, ενώ δεν φαινόταν
να υπερισχύει συντριπτικά μία συγκεκριμένη.  
"Ακούστε!" Φώναξε. "Το μέλλον του λαού μας δεν θα κριθεί σε ένα χρόνο. Ούτε η
επιλογή που θα πάρουμε σήμερα περιορίζει το πόσο εκτιμάμε τις υπόλοιπες
Πράξεις. Δεν μπορώ να αρνηθώ την προσφορά τους και τη βοήθειά τους όλα αυτά τα
χρόνια, αλλά και στη φετινή Γιορτή. Επομένως, θα παραβώ το έθιμο, για πρώτη
και τελευταία χρονιά."  
Μουρμουρητά και αποδοκιμασίες ακούστηκαν από παντού.  
"Και αυτό" Φώναξε για να τους ηρεμήσει "Είναι επειδή είμαι έγγυος." Και
κοίταξε τη Valanshore, που παρακολουθούσε από το πλάι, "επειδή ποτέ δεν
είμαστε αρκετά προετοιμασμένοι" και κοιταξε τη Berohath, που ήταν κρυμμένη
στις σκιές "και επειδή δεν ξέρουμε τι επιφυλάσσει το μέλλον για μας" και
έγνεψε προς τον B'tolen, που αγνάντευε καθιστός σε ένα κλαδί.  
"Φέτος δεν θα διαλέξω Προστάτη. Φέτος, του χρόνου και του παραχρόνου η φυλή
μας δεν θα έχει προστάτη και θα αναλάβω εγώ την ευθύνη για αυτό. Αλλά θέλω και
οι τρεις πράξεις, όχι για ένα η τρία χρόνια, αλλά για μια ζωή, να προστατέψουν
το παιδί μου. Να του δώσουν όλες τους τις δυνάμεις και τη σοφία τους. Γιατί
τότε πραγματικά θα έχουμε κάποιον που μπορεί να τα εξασφαλίσει όλα αυτά. Σας
καλώ, τώρα, να ευλογήσετε το παιδι μου!  

Πολλοί μπερδεύτηκαν με αυτή την κίνηση, ενώ πολλοί θύμωσαν που για τρία χρόνια
δεν θα είχαν Προστάτη. Αυτό που ήταν σίγουρο, ήταν πως μετά από πολύ καιρό, οι
τρεις Πραξεις έκαναν κάτι από κοινού. Κατάπιαν τον εγωισμό τους και ένωσαν τις
δυνάμεις τους για να βοηθήσουν το παιδί αυτό, και όταν γεννήθηκε εμφανίστηκαν
και το ονόμασαν σε μια μεγαλειώδη τελετή. Και λέγεται ότι από τότε η αντιζηλία
τους έλαβε τέλος, και πως ποτέ δεν μπορούσαν να δουν εχθρικά ο ένας τον άλλο.  

Όσο για το παιδί, ονομάστηκε Ashiro και ταξίδεψε στα ανατολικά.

