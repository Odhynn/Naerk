---
title: "Woe from an Old Man"
date: 2019-08-09
author: sfakias
---

Τα πρώτα χιόνια είχαν κιόλας στρώσει στο Ferglund. Ο χειμώνας είχε μπει άγρια στο βορρά, και οι βόρειοι προσπαθούσαν τρέχοντας να ολοκληρώσουν ότι εκκρεμότητες είχαν προτού κλειστούν στα σπίτια τους. Μέσα στο σπίτι του γερο-[[Velchor|Draglir]] ήταν τα εγγόνια του, καθώς τα παιδιά του ήταν απασχολημένα με το πάστωμα του κρέατος.

_"Εγώ, παππού, του χρόνου θα σκοτώσω μόνος μου ένα αγριογούρουνο!"_ Φώναξε ο [[Furgi]], ο οποίος είχε βγάλει φέτος τις πρώτες τρίχες στο πιγούνι του.

Ο γέρος πέταξε ένα κούτσουρο στο τζάκι, αγνοώντας τους κομπασμούς του νέου.

_"Παππού ακούς; Μόνος μου θα το κάνω!"_

Απηυδησμένος, ο γέρο Draglir γύρισε και τον κοίταξε με σοβαρό ύφος. _"Γιατί;"_

Ο Furgi σκάλωσε για μια στιγμή. _"Μα για τη δόξα της [[Arlas|Φυλής των Τριών Λύκων]],προφανώς!"_

_"Και τον αγριόχοιρο τον ρώτησες αν θέλει να πεθάνει;"_

_"Μα... Είναι ένα ζώο, δε μιλάει!"_

_"Άρα, ότι είναι ζώο πρέπει να πεθαίνει για τη δόξα της Φυλής;"_

_"Όχι δεν εννοούσα αυτό! Παππού..."_

_"Κάτσε εδώ, παιδί μου."_

Ο Furgi έκατσε στο σκαμπό που του έδειξε ο γέροντας.

_"Οι [[Aspects|πράξεις]] είναι δυσαρεστημένες με το βορρά."_

Ο Furgi γούρλωσε τα μάτια του. _"Μα... Τι εννοείς παππού; Τόσες θυσίες και τελετές έχουμε κάνει! Δε φτάνουν;"_

_"Το αντίθετο, γιε μου. Οι πράξεις ξέρουν τα πάντα, βρίσκονται παντού: Δεν έχουν ανάγκη από τις αλλεπάλληλες θυσίες μας για να μας ευνοούν. Καταλαβαίνουν, όμως, ότι αυτά τα κάνουμε για να μπαλώσουμε τα άλλα, πολύ μεγαλύτερα μας λάθη."_

_"Μα... Ποια είναι αυτά τα λάθη, τότε;"_

_"Ο βορράς ζει μέσα στην έπαρση και στην έχθρα. Δεν ήταν έτσι παλιά. Τότε οι φυλές συνεργάζονταν και έβρισκαν τρόπους για να λύσουν τις διαφορές τους. Σήμερα, τίποτα  δεν έχει σημασία πέρα από την ενδυνάμωση της φυλής μας και τις επιθέσεις στις άλλες."_

_"Μα η φυλή μας θα καταρρεύσει αν δεν τη στηρίξουμε!"_

_"Σωστό, αλλά έχεις την επιλογή να μην το κάνεις εις βάρος των υπολοίπων. Παλιά οι φίλες συνεργάζονταν, και τα μέλη μιας φυλής συνυπήρχαν. Πλέον δεν συνεργαζόμαστε ούτε μεταξύ μας. Τα αρχαία μενίρ που μας προστάτευαν από τα τέρατα των [[Hoss|παγετώνων]] έσπασαν σε μια νύχτα. Ο κυρ [[Plogga]] βρέθηκε με τσεκούρι στο χέρι επειδή μοιράστηκε με μας ότι λάδι είχε, και μάλλον το έκαναν από τη δική του οικογένεια. Αλλά και μεις δεν πάμε πίσω: ο πατέρας σου τόλμησε να πει πως μας έδωσε λίγο!"_

_"Ο... Ίσως να είχε τους λόγους του..."_

_"Άκουσέ με, και θυμίσου το, Furgi. Οι πράξεις φέτος θα μας δοκιμάσουν. Θα είναι ζόρικος χειμώνας. Η ζωή δεν ξεκινά και δεν τελειώνει στην καλύβα μας: η ζωή είναι εκεί έξω, και θα πρέπει να την ανακαλύψεις μόνος σου. Δεν θα κερδίσεις τίποτα αν σκοτώσεις το αγριογούρουνο χωρίς λόγο, ίσως καμία πληγή. Βρες ένα σκοπό να πορευτείς στη ζωή σου, αλλά να ξέρεις ότι το [[Torniv|Πέτρινο σπίτι]] δε χτίστηκε επειδή ήμασταν καλοί στο να σκοτώνουμε αγριογούρουνα: οι παλιοί ήταν καλύτεροι σε αυτό εξάλλου. Το [[Vølrad]] δεν ξεκίνησε για να μπορούμε οι [[Arlas|Τρεις Λύκοι]] να κόβουμε χέρια, ούτε για να κοκορεύονται οι [[Crel]]. Ούτε για το εμπόριο σκλάβων των [[Skra]]. Ξέρεις τι είναι σκλάβος, γιε μου;"_

_"Ναι"_

_"Εύχομαι να μην βρεθείς ποτέ σου. Είναι η απόλυτη εξαθλίωση." Ο γέρος σταμάτησε και κοίταξε τις φλόγες που χόρευαν. "Σύντομα θα κριθούμε όλοι μας για όσα έχουν γίνει στο βορρά τα τελευταία χρόνια. Είναι πολλά και δεν θα προλάβαινα να στα πω ούτε σε όλο το χειμώνα."_

_"Μα θέλω να τα μάθω!"_

_"Θα τα δεις με τα ίδια σου τα μάτια, γιε μου. Να θυμάσαι, όμως: δεν αρκεί να είσαι γενναίος για να αντιμετωπίσεις όσα η μοίρα πετάξει στο διάβα σου. Πρέπει να έχεις και καλή καρδιά, και θα χρειαστεί να συμπαρασταθείς και στις μάχες που θα δώσουν άλλοι, στο δικό τους μονοπάτι. Μπορείς να το κάνεις αυτό;"_

_"Αν πρέπει, θα το προσπαθήσω!"_

_"Κανείς δεν θα σου λέει αν πρέπει ή όχι, όταν μεγαλώσεις. Θα πρέπει να παίρνεις τις δικές σου αποφάσεις, και να ζεις με το βάρος τους. Ότι και αν γίνει φέτος, όμως, εσύ θα προσέχεις και τα αδέρφια σου!"_

_"Προφανώς παππού!"_

_"Και του χρόνου, που θα ξανάρθω, φρόντισε να έχεις βρει λόγο για να σκοτώσεις τον κάπρο, αλλιώς μην μπεις στον κόπο. Μου το υπόσχεσαι;"_

_"Ναι παππού!"_

Ο γέροντας, αφού χαιρέτησε τα εγγόνια, βγήκε έξω και χαιρέτισε και τα παιδιά του. Έπειτα, τράβηξε προς το δάσος, πήρε από μια κουφάλα δέντρου το δόρυ και το τσεκούρι του, γεμάτα ρούνους, ενώ τα μαλλιά και τα γένια του μάκρυναν. Το βλέμμα του έγινε [[Velchor|θρασύ]] καθώς πήρε το δρόμο προς τα ανατολικά.

