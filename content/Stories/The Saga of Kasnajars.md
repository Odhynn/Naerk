---
title: "The Saga of Kasnajars"
date: 2021-05-12
author: sfakias
---

Τα αδέρφια [[Borlen]] και [[Gyrtrud]] ήταν παιδιά του [[Olaff]] Kasnajar, του αρχηγού των Hartsvigsen στο Hlafengrond. O Olaff ήταν ιδιαίτερα σεβαστός στον περίγυρο του [[Jarl Forjod]], και ήταν γνωστός ως Trollslayer, καθώς είχε προστατέψει σε ένα ταξίδι το Jarl από ενεδρα είκοσι τρολλ. Ο λόγος του είχε μεγάλη σημασία στο Βορρά και στη φυλή των Kalenvad. Τα παιδιά του τα πήρε από κοντά και προσπάθησε να τους μάθει την τέχνη των όπλων.

Ο Olaff ωστόσο ήταν πολύ σκληρός μαζί τους, και τους έβαζε να περνούν δοκιμασίες που ήταν ιδιαίτερα βάρβαρες. Τους ανάγκαζε να περπατούν ξυπόλητοι στο χιόνι και στα βουνά, να σκαρφαλώνουν βράχια για να πέρνουν αυγά πουλιών και να μονομαχούν με σιδερένια όπλα από μικρά. Θεωρούσε πως έτσι θα μπορούσε να τους σκληραγωγήσει, όμως κανένα από τα δύο του παιδιά δεν φάνηκε να δείχνει ενδιαφέρον στη ζωή του πολεμιστή που τους προετοίμαζε.

Σε ένα από τα πολλά ταξίδια του Jarl νότια, ο Olaff επέμεινε να έρθουν και τα παιδιά μαζί του, ως ακόλουθοι. Προσπαθούσε να τους μάθει πως ως μελλοντικοί Hartsvigsen, θα έπρεπε να είναι συνέχεια στο πλευρό του Jarl για να τον προστατέψουν με τη ζωή τους αν χρειαστεί. Τα παιδιά, καθώς έφταναν στην ενηλικίωση, είχαν αδράξει την ευκαιρία για να δούν πως είναι ο νότος. Μετά από αρκετές μέρες, το drakkar προσάραξε στο Elestair, όπου ο Forjod ήθελε να ανοίξει εμπορικές σχέσεις με τους ντόπιους.

Ωστόσο, βλέποντας το πλοίο, οι κάτοικοι θυμήθηκαν τις επιδρομές των Nagstad, οι κάτοικοι στο λιμάνι θεώρησαν ότι και οι Kalenvad ήταν οι ίδιοι. Όχλος και φρουροί μαζεύτηκαν γρήγορα στην αποβάθρα, ενώ οι Hartsvigsen που κατέβαιναν πάνοπλοι ως συνήθως από το καράβι δεν βοηθούσαν να μειωθεί η ένταση. Ο Forjod σήκωσε τα χέρια του και προσπάθησε να μιλήσει, αλλά οι ντόπιοι τον υποδέχτηκαν με πέτρες. Με το που σήκωσαν οι Hartsvigsen τις ασπίδες τους να τον προστατέψουν, οι πέτρες γρήγορα μετατράπηκαν σε βέλη. Οι σωματοφύλακες του Jarl έκαναν ένα κύκλο με τις ασπίδες, καθώς βλήματα πλεόν εκτοξεύονταν ασταμάτητα από παντού. Οι φρουροί τους διέταξαν να παραδοθούν, αλλά κανείς βόρειος δεν μπορούσε να υποστεί τέτοια ατίμωση, ούτε ένιωθε ένοχος για κάτι.

Ο Olaff τους διέταξε να οπισθοχωρήσουν συντεταγμένα προς το drakkar. Όταν όμως οι φρουροί κατάλαβαν τι πήγαιναν να κάνουν, όπλισαν τις βαλλίστρες του λιμανιού και έριξαν φλεγόμενα ακόντια στο καράβι. Σύντομα το πλοίο πήρε φωτιά, που ακόμα και ο ιερέας του Jarl δεν είχε τρόπο να σβήσει. Όλη αυτή την ώρα, τα παιδιά του Olaff περίμεναν στο καράβι, αλλά μόλις αυτό άρχισε να τσουρουφλίζει, άρπαξαν τα όπλα τους και μπήκαν στον κλοιό με τις ασπίδες. Στριμωγμένοι στην αποβάθρα, οι βόρειοι έμοιαζαν καταδικασμένοι.

Δεν υπάρχει όμως μεγαλύτερο λάθος από το να στριμώξεις ένα βόρειο. Οργανωμένα, ο κλοιός προχώρησε μπροστά, μιας και οι βαλλίστρες του λιμανιού είχαν καθαρό πεδίο βολής πάνω τους και ο Olaff ήξερε πως οι ασπίδες τους δεν θα άντεχαν. Οι νότιοι προχώρησαν θαρρετά, νομίζοντας πως θα ήταν εύκολη λεία, αλλά έσφαλαν. Οι Hartsvigsen ήταν ανάμεσα στους καλύτερους πολεμιστές του βορρά, και φορούσαν φολιδωτή πανοπλία από την κορφή ως τα νύχια. Οι μικρές πληγές που είχαν δεχτεί θεραπεύονταν άμεσα με προσευχές του ιερέα, και σύντομα έφτασαν σε μάχη εξ επαφής.  

Τα δόρατα των πολεμιστών άρχισαν να τρυπούν τους φρουρούς, ενώ οι ίδιοι ήταν απόλυτα προστατευμένοι από αυτούς. Η έφοδος τους συνεχίστηκε, και προκάλεσαν τρόμο στους νότιους που βρέθηκαν στο διάβα τους. Μια δεύτερη μονάδα ακολούθησε από πίσω, με πελέκια, και πέρασε ανάμεσα από τους λογχοφόρους πετσοκόβοντας όποια αντίσταση βρήκαν. Ο Borlen έσπαγε κρανία με το σφυρί του και η Gyrtrud στην οπισθοφυλακή σκότωνε με το δόρυ της όποιον τους ακολουθούσε, στην πρώτη τους πραγματική μάχη,

Ο Olaff έδειξε ένα σπίτι δίπλα στο δρόμο του λιμανιού. Οι πολεμιστές έσπασαν την πόρτα και μπήκαν μέσα για να καλυφθούν από τα βλήματα. Μέχρι τώρα είχαν χάσει μόνο δύο πολεμιστές. Ο όχλος γρήγορα περικύκλωσε το σπίτι, αλλά ο Olaff οργάνωσε την άμυνα σε πόρτες και παράθυρα και όποιος πήγαινε να μπει το πλήρωνε με τη ζωή του. Ο Forjod φώναζε για διαπραγματεύσεις, αλλά οι νότιοι είχαν εξαγριωθεί. Έφεραν λάδι. έβρεξαν όλο το σπίτι και του έβαλαν φωτιά.  

Οι πολεμιστές γρήγορα κατάλαβαν πως είχαν ξεμείνει από επιλογές. Η κούραση μετά από το ταξίδι και τη μάχη τους είχε καταβάλει όλους, και όποιος είχε ξόρκια του είχαν τελειώσει. Οι φλόγες έγλειφαν το κτήριο και ο καπνός είχε αρχίσει να πυκνώνει. Ο Olaff βρήκε τα παιδιά του να βήχουν ανήμπορα. Κατάλαβε πως αν υπήρχε ελπίδα να ζήσει κάποιος, ήταν αυτά. Τους είπε να βγάλουν τις πανοπλίες τους και να βουτήξουν στη θάλασσα, και να κολυμπήσουν όσο πιο μακριά μπορούν. Διέταξε τους πολεμιστές του να μαζευτούν και τους οδήγησε σε μια τελευταία γενναία έξοδο.  

Οι πολεμιστές βγήκαν ουρλιάζοντας. Έξω τους περίμενε κυριολεκτικά όλος ο κόσμος της πόλης. Έπεσαν πάνω τους και άρχισαν να τους χτυπούν με σφυριά, τανάλιες, ξύλα, να τους πετούν πέτρες, βαρέλια και καρέκλες. Όποιος ήταν κοντά πέθαινε από τα σπαθιά των Harsvigsen, αλλά σταδιακά ένας ένας οι πολεμιστές υπέκυπταν, και όποιος έπεφτε κάτω γρήγορα ποδοπατιόταν ζωντανός. Η άμυνα έσπασε. Ο Olaff άρπαξε την ασπίδα του και όρμησε μπροστά, σε μια τελευταία προσπάθεια. Πέταξε πέρα φρουρούς και κατοίκους, και από πίσω του, ο Borlen και η Gyrtrud έτρεξαν στο κενό και βούτηξαν στη θάλασσα.

Οι φρουροί περικύκλωσαν τον αρχηγό των Harstvigsen, που φώναζε δυνατά πόσους είχε σκοτώσει. Είχε φτάσει στους πενηνταέξι όταν πήδηξαν πάνω του με μαχαίρια και σκοινιά και άρχισαν να τον τρυπάνε και να τον τραβάνε για να μείνει ακίνητος. Οι κάτοικοι, αν δεν ήταν ήδη εξαγριωμένοι με τους βόρειους, σίγουρα ήταν αφού η μάχη τους κόστισε διακόσιους εξήντα νεκρούς και τους διπλάσιους τραυματίες. Μαζί με όσους επέζησαν, τους πήγαν με αλυσίδες στην πλατεία του Elestair και τους έκαψαν ζωντανούς έναν έναν. Τον Forjod τον κράτησαν για λύτρα, και ήδη οι φήμες έλεγαν πως ήταν ένα ποσό που ούτε όλος ο βορράς μαζί δεν είχε.  

Κανείς δεν ασχολήθηκε με τα παιδιά του Olaff. Κολύμπησαν κάτω από το νερό, έπαιρνανα ανάσα κάτω από τις αποβάθρες και έφυγαν εκτός πόλης. Περπάτησαν μέχρι τα Hooks, όπου εκεί βρήκαν δουλειά σε ένα πειρατικό πλήρωμα και έφυγαν πικραμένοι από το Zolkar.  

Ο Βορράς θρηνούσε το χαμό του Jarl και των γενναίων πολεμιστών. Τα κοράκια έφεραν τα μαύρα μαντάτα, και ξέσπασε πένθος που κράτησε ένα τρίμηνο. Η φυλή των Kalenvad έπειτα αναλώθηκε σε ένα ατέρμονο παιχνίδι διαδοχής. Ο Jarl Fegreth που ψηφίστηκε τελικά έγινε κεκλεισμένων των θυρών και δεν έχαιρε ευρείας αποδοχής. Πολλοί πολεμιστές ορκίστηκαν εκδίκηση από τους νότιους, αλλά δεν υπήρχε αποφασιστική ηγεσία για να οργανώσει μια τέτοια ενέργεια, και ο δρόμος ήταν πολύ μακρύς και επικίνδυνος για αποσπασματικές επιθέσεις. Δέκα πλοία μαζεύτηκαν και σάλπαραν την επόμενη χρονιά, λεηλάτησαν τα Hooks, και έχασαν δύο πλοία στη μάχη από τον στρατό του Zolkar που είχε ενισχυθεί με τρεις ναυαρχίδες της Palaurim από το Syvorms.

Εντωμεταξύ, τα παιδιά του Olaff, ο Borlen και η Gyrtrud, δεν είχαν επιλογές. Είχαν μπλέξει με τον καπετάνιο Jason Gollan, ο οποίος είχε πληροφορίες για ένα νησί με πολύ θυσαυρό στο Karrokh. Τους είχε πάρει υπό την προστασία του μόνο με την προϋπόθεση ότι θα τον βοηθούσαν, αλλιώς θα τους πετούσε στη θάλασσα. Τα παιδιά σκληραγωγήθηκαν στο πλοίο και έμαθαν τους τρόπους της θάλασσας, και σύντομα έγιναν δεινοί πειρατές. Τρία χρόνια μετά, ο Jason βρήκε ποιο ήταν το νησί με τον θησαυρό, και πήρε το πλήρωμά του για να τον αναζητήσει.  

Το νησί είχε ερείπια κάποιου παλαιού πολιτισμού, γκρεμισμένα και χορταριασμένα. Οι πειρατές μπήκαν ανυπομονοι και άρχισαν να πιάνουν και να λεηλατούν ότι έβρισκαν. Γρήγορα αρκετοί χάθηκαν σε επιμέρους διαδρόμους και στοές. Ξαφνικά, απέθαντοι εμφανίστηκαν από τους τοίχους, πανάρχαια στοιχειά, και άρχισαν να σκοτώνουν έναν-έναν το πλήρωμα. Ο Jason με τον Borlen και τη Gyrtrud βρέθηκαν σε ένα κεντρικό θάλαμο, που οδηγούσε σε ένα ιερό, που έμοιαζε της Sumril. Τα στοιχειά φαινόταν να είχαν σταματήσει και να μην τους επιτήθονται.

Μια μορφή εμφανίστηκε πίσω από το ιερό, με ιερατικά ενδύματα και μάτια που έλαμπαν μωβ. Σήκωσε τα χέρια και τους πρόσταξε να σταματήσουν. Κοίταξε τον Jason. "Η ώρα σου δεν έχει έρθει ακόμα, πειρατή. Μια ανώτερη δύναμη έχει αξιώσεις για την ψυχή σου: Φύγε, και είθε να βρεις χειρότερο τέλος από αυτό που σου ετοίμαζα για την ιεροσυλία σου!" Τα στοιχειά παραμέρισαν και του έκαναν δρόμο, και αυτός εξαφανίστηκε χωρίς δεύτερη σκέψη. Έπειτα στράφηκε στα αδέρφια και τα κοίταξε για ώρα κατάματα, με μια διεισδυτική ματιά. Αυτά, κοκαλωμένα, περίμεναν τα χειρότερα.  

"Εσείς, που προορίζεστε για τόσο μεγάλα και τρομερά πράγματα, τι δουλειά έχετε εδω, στα χέρια κοινών πειρατών; To αίμα των Kasnajars, που θα σφραγίσει το μέλλον του βορρά, έχει πέσει τόσο χαμηλά; Θα έπρεπε να ντρέπεστε... Αλλά είστε μικροί ακόμα. Δεν γνωρίζετε... Φύγετε από εδώ. Δεν θα μπλεχτώ στις υποθέσεις σας. Όμως... μου χρωστάτε έναν φόρο αίματος που μπήκατε εδώ. Και σκοπεύω να τον εισπράξω ακέραιο!"  

Τα στοιχειά επιτέθηκαν άξαφνα στα αδέρφια. Ο Borlen με τη σπάθα του έκοψε το πρώτο και απέκρουσε το δεύτερο, ενώ η Gyrtrud με το δόρυ της σκότωσε άλλα δύο που είχαν πλησιάσει. Όμως δεν μπορούσαν να τα αποκρούσουν όλα. Ένα τσεκούρι έπεσε πάνω στην πατούσα του Borlen και την έκοψε στον αστράγαλο. Συνέχισε να πολεμάει γονατιστός, αλλά ένα στοιχειό τον προσπέρασε και με ένα κεφαλοθραύστη χτύπησε την Gyrtrud στο πρόσωπο. Η γυναικεία μορφή σήκωσε τα χέρια ψηλά και τα στοιχειά σταμάτησαν. "Έχω εισπράξει το φόρο του αίματος. Μπορείτε να φύγετε." Σε κατάσταση σύγχυσης και αφόρητου πόνου, τα δύο αδέρφια στηρίχθηκαν μεταξύ τους και έφυγαν κουτσαίνοντας.

Τα αδέρφια πλανήθηκαν για πολύ καιρό στο νότο, ζητιανεύοντας από θεραπευτές και από τεχνίτες, ανίκανα να πολεμήσουν για το ψωμί τους. Ο Borlen σταδιακά μπόρεσε με μια πατερίτσα να περπατάει, και άρχισε να επισκευάζει όπλα σα βοηθός ενός σιδερά. Η Gyrtrud πήγε σε έναν θεραπευτή που τους έπεισε ότι θα τη βοηθούσε, μιας και ήταν μισότυφλη, και το πρόσωπό της είχε γίνει πολτός: Σύντομα άρχισε να φοράει μάσκα για να κυκλοφορεί χωρίς να την κοιτούν και να φτύνουν οι αγροίκοι του Karrokh. Μια μέρα, ο Borlen πήγε να την επισκευτεί και δεν την βρήκε πουθενά, ούτε και το θεραπευτή. Στην κατάσταση που ήταν, δεν μπορούσε να την ψάξει: Ήλπιζε να ήταν καλά, και συνέχισε να δουλεύει.

Σταδιακά ο Borlen εξελίχθηκε σε μοναδικό τεχνίτη, τόσο σε πέτρα όσο και σε μέταλλο. Μεγάλωσε, οι πλάτες του άνοιξαν και έμαθε να χειρίζεται το σφυρί με απίστευτη δεξιοτεχνία. Σύντομα άνοιξε δικό του μαγαζί και μπόρεσε να βγάζει τα προς το ζην με αξιοπρέπεια. Σταδιακά, η φήμη του εξαπλώθηκε σε όλη τη χώρα, και αρκετοί άρχισαν να του ζητούν παραγγελίες από βάζα, όπλα, αγάλματα και κάθε λογής έργο τέχνης: Και αυτός το παρέδιδε ακέραιο. Ανά διαστήματα, πλήρωνε διάφορους να ψάξουν την αδερφή του: οι έρευνες αυτές όμως ήταν όλες άκαρπες. Η Gyrtrud ήταν άφαντη.  

Μέσα στον επόμενο χρόνο, άρχισε να τον κυριεύει μια απίστευτη μελαγχολία. Είχε λεφτά πλέον, αλλά δεν μπορούσαν να τον ικανοποιήσουν. Του έλειπε ο Βορράς. Μάζεψε τα υπάρχοντά του, κράτησε λίγα όπλα και πανοπλίες που είχε κάνει, πούλησε ότι ήταν περιττό και βρήκε θέση σε ένα καράβι με προορισμό το Hlafengrond.  

Μετά από τέσσερα χρόνια απουσίας, βρήκε τους Kalenvad σε παρακμή. Αδιαφορία είχε κυριεύσει τους περισσότερους, αναλωμένους στην ρουτίνα τους, και την κεντρική εξουσία του Jarl Fegreth να αναλαμβάνει απλώς μια οικονομική διαχείρηση της φυλής, βουτηγμένη στη διαφθορά. Είχαν φτάσει στο σημείο να χάσουν έδαφος από γειτονικές φυλές, και δεν ενδιαφερόταν κανείς να υπερασπιστεί την περιοχή τους.

Απογοητευμένος, συνέχισε τη δουλειά του στην πόλη και καθώς πέρασαν τα χρόνια αποδέχθηκε τη μοίρα της αδερφής του και του πατέρα του, και προσπάθησε να είναι χρήσιμος χωρίς το πένθος του. Ο κόσμος του Βορρά δεν ήταν αχάριστος, και εκτίμησε το έργο του: Του έδωσε την αναγνώριση που του άξιζε, και ένα μαγαζί να δουλεύει ανενόχλητος. Σκάλιζε ρούνους, στήλες, σπαθιά, κοσμήματα προστασίας, και πολλά άλλα θαυμαστά. Παντρεύτηκε μια νεαρή εργατική κοπέλα, την Yulla, και έκανε ένα γιο, τον Yuradal. Σε αυτόν έμαθε ότι γνώριζε, και περνώντας τα χρόνια το παιδί σύντομα εξελίχθηκε σε δεινό τοξότη και κυνηγό.  

Ο Yuradal στην όψη έμοιαζε πολύ στον παππού του, που ποτέ δε γνώρισε. Έμοιαζε όμως και στην προσωπικότητα και στη δύναμη της θέλησής του. Εξέπεμπε μια αύρα γύρω του, σιγουριάς και αποφασιστικότητας. Και όταν ο Jarl Fegreth επιτέλους αποφάσισε, έπειτα από πιέσεις των ντόπιων και των Hartsvigsen να διεκδικήσει πίσω τη γή τους, ο Yuradal ήταν ο πρώτος που όλοι επέλεξαν για να συμμετάσχει ως Galnagh. Και αυτός δεν τους απογοήτευσε, καθώς βγήκε νικητής από το Volrad στο Thylhor, και οι περιοχές επίστράφηκαν στη φυλή.

Και ήταν τέτοια η απήχηση του Yuradal, που όλοι οι νεαροί πολεμιστές ζήτησαν σύναξη για να γίνει αυτός ο νέος Jarl. Ακόμα και από τους μεγαλύτερους, πολλοί τον στήριξαν, και μόνο μια μικρή μερίδα διεφθαρμένων γέρων στήριξαν τον Fegreth, που μειοψηφούσαν οικτρά. Και έτσι ο Yuradal έγινε Jarl της φυλής του. Τα κατορθώματά του όμως δεν τέλειωσαν εκεί. Εξημέρωσε τρεις γιγάντιους αετούς, στα ταξίδια του στα Hlafentar, και πολέμησε τους γίγαντες των Hither, κάνοντας τους να τον σεβαστούν και να στείλουν ακόμα και πολεμιστές τους στην προσωπική του φρουρά. Ψάχνοντας τη βασίλισσά του, ο Yuradal τη βρήκε στο νότο, από έναν διαγωνισμό τοξοβολίας: Ήταν η Veronica, η κόρη του βασιλιά Meeldas. Αλλά για κάθε ένα από αυτά τα γεγονότα, χρειάζεται μια ξεχωριστή Saga να τα περιγράψει.