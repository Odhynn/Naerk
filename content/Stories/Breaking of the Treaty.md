---
title: "Breaking of the Treaty"
date: 2016-08-29
author: sfakias
---

Ως απεσταλμένος σε εχθρικό έδαφος, ο [[Lestan]] είχε κάθε λόγο να νιώθει ανησυχία για την έκβαση της αποστολής. Κανένα αυτοκρατορικό συμβούλιο δεν μπορούσε να
τον προετοιμάσει σε μια αντιπαράθεση όπου δεν είχε το περιθώριο ούτε για μισή λάθος λέξη, και είχε συμμετάσχει σε αναρίθμητα από δαύτα. Ένιωθε πως η εμπειρία του δεν ήταν αρκετή. Θα προτιμούσε η συνάντηση αυτή να γινόταν στη στεριά και όχι στη θάλασσα, πάνω σε ένα πλοίο. Θα προτιμούσε ακόμα και να γινόταν στο δικό τους πλοίο. Αλλά τώρα ήταν πολύ αργά για τέτοιες σκέψεις.

Η βαρκούλα τους, που σκαμπανέβαζε στην ταραγμένη θάλασσα, πλεύρισε στο πολεμικό πλοίο της Kambah. Από πάνω ακούστηκε μια φωνή. "Ανεβείτε. Ένας ένας."

Ένιωσε μια ανατριχίλα καθώς έπιασε την σκάλα που κατέβασαν από το πλοίο. Πίσω του, ο ναύαρχος Naroth του έριξε μια διόλου ανακουφιστική ματιά. Το λεπτό κορμί του ισορροπούσε χωρίς ιδιαίτερη προσπάθεια στην αεικίνητη βάρκα, και κράταγε το [[Waverider]], το Θαλάσσιο Δόρυ. "Άντε, ανέβα." Στο βλέμμα του μπορούσε να διακρίνει μια υποτίμιση για το πρόσωπο και την ιδιότητά του, καθώς και μια υπεροψία που συνήθως είχε και ο ίδιος, μόνο που τώρα ένιωθε να την έχει χάσει, παρόλο που ο ίδιος ο αυτοκράτορας τον είχε στείλει να διαπραγματευτεί.

Μόλις έφτασε στο τελευταίο σκαλί, ένα παχύ χέρι εμφανίστηκε πάνω από την κουπαστή, γεμάτο τατουάζ από εξωτικά πλάσματα και βραχιόλια. Τον γράπωσε και τον τράβηξε πάνω σαν να ήταν παιδί, και ο Lestan ήρθε πρόσωπο με πρόσωπο με ένα πελώριο ορκ. Πρέπει να ξεπερνούσε τα εφτά πόδια σε ύψος, και στην πλάτη του είχε έναν μπαλτά που θα μπορούσε εύκολα να τον κόψει στα δύο. _"Από δω"_ Γρύλισε.

Καθώς ακολούθησε τον πολεμιστή στο κατάστρωμα, αγνόησε τις υπόλοιπες φιγούρες που τον χλεύαζαν και έφτυναν, και σκέφτηκε τι θα έλεγε. Σίγουρα κανείς δεν μπορούσε να αμφισβητήσει τη δύναμη του Ιμταριανού Στόλου, αλλά ένιωθε πως αν γινόταν μάχη, το αποτέλεσμά της δεν θα ήταν καθόλου βέβαιο. Αν και τα δικά τους πλοία ήταν φτιαγμένα ολάκερα από κοραλλόξυλο, η Kambah είχε στείλει σχεδόν τα διπλάσια από αυτούς. Ο [[Naroth]] πίστευε ότι έφταναν σχεδόν τα εφτακόσια, ενώ τα δικά τους, μαζί με εκείνα που θα ερχόντουσαν σήμερα, μετά βίας έφταναν τα τετρακόσια.

Από το πάνω κατάστρωμα, ξεπρόβαλε μια φιγούρα που τον έβγαλε από τις σκέψεις του. O [[Rongerak]], ο μισός ορκ. Προφανώς δεν είχε έρθει απροετοίμαστος, και είχε φροντίσει να μάθει όσα μπορούσε για τον αρχηγό του εχθρικού στόλου. Ο Rongerak ήταν ο γιος του [[Karahath]], που είχε πελεκήσει τον πέτρινο θρόνο στην [[Aar]]. Έτρωγε ένα αχλάδι και τα ζουμιά έτρεχαν στα πλεκτά γκρίζα γένια του. Μια αλυσιδωτή σφύρα κρεμόταν στη ζώνη του και ενέπνεε μια αύρα δέους και σιγουριάς. Ήταν ηλικιωμένος, σίγουρα, αλλά εδώ και τόσα χρόνια ο Lestan απλά τον ήξερε ως ένα όνομα, έναν βασιλιά που σπέρνει την καταστροφή στον εμπορικό και πολεμικό τους στόλο. Η πραγματική του ιστορία βέβαια τράβαγε πολύ πιο πίσω, μέχρι την ηττημένη στρατιά, και πιο πριν ακόμα.

Σήκωσε το χέρι για χαιρετισμό. _"Σε χαιρετώ, Rongerak, γιε του Karahath. Ασυνήθιστες είναι οι συνθήκες που συναντιόμαστε."_

_"Γεια σου και εσένα, Ιμταριανέ. Τι εννοείς με το ασυνήθιστες;"_ Τον περιεργάστηκε και εκείνος ανταπόδωσε τη ματιά. Έμοιαζε γεμάτος αυτοπεποίθηση.

_"Για δυο χρόνια, από την σύναψη της συνθήκης στη θυμωμένη θάλασσα, δεν είχαμε κανένα πρόβλημα και όλα πήγαιναν κατ'ευχήν. Και ξαφνικά, πέντε πλοία μας χάθηκαν εδώ που βρίσκονται εκατοντάδες δικά σας."_

_"Βλέπω ότι πλέον υπάρχουν και εκατοντάδες δικά σας."_ Απάντησε χαμογελαστός ο Rongerak, δείχνοντας τα γαλάζια πανιά πίσω του.

_"Για αυτόν τον λόγο ήρθαν. Οφείλω να σε ρωτήσω, να μου απαντήσεις ειλικρινά, τι απέγιναν τα πλοία αυτά, που χάθηκαν κάτω από τον πύργο του γερακιού πριν έξι μέρες."_ Προφανώς και ήξερε, γιατί είχαν επικοινωνήσει με τα στοιχεία του νερού. Είχαν πέσει σε ενέδρα του στόλου της Kambah. Ήθελε να δει τι θα του
απαντούσε. Είχε όμως ταυτόχρονα αρχίσει να χάνει την υπομονή του. Ηταν αντιπρόσωπος του πιο δυνατού αυτοκράτορα στη Na'erk, και δεν του άξιζε να του συμπεριφέρονται έτσι.

_"Είχε καταιγίδα εδώ πριν μια βδομάδα. Τα πλοία τσακίστηκαν στα βράχια."_

Ο Lestan, νευρικά, μάζεψε το κουράγιο του και έκανε ένα βήμα μπροστά. Ένιωσε το πελώριο ορκ πίσω του να δυσανασχετεί. _"Άν είναι έτσι, τότε γιατί δεν βρήκαμε ούτε ένα ίχνος τους στην ακτή;"_

_"Μήπως δεν έψαξες καλά;"_

Ένιωσε τον Naroth να τον σκουντάει στο πλευρό. Μάλλον θα ήθελε να τον μαζέψει, αλλά ο Lestan είχε πάρει φόρα. _"Δεν είναι αστείο για να κοροϊδεύεις, βόρειε! Σε ξαναρωτάω, τι απέγιναν τα πλοία;"_

O Rongerak σταμάτησε να γελάει και πέταξε το αχλάδι του στη θάλασσα. Ο απεσταλμένος είδε τριγύρω του να τους περικυκλώνουν αρματωμένοι όλοι οι ναύτες της ναυαρχίδας. _"Αφού επιμένεις, έχω κάτι που απέμεινε από το ναυάγιο."_ Γρύλισε. Άνοιξε το σάκο του και έβγαλε από μέσα δύο διακοσμητικές πόρπες. Τις πέταξε στα πόδια του Lestan, ο οποίος διαπίστωσε πως άνηκαν σε καπετάνιους της Imtaria.

_"Άρα το παραδέχ-"_ Ένιωσε έναν καυτό πόνο στο χέρι του και ούρλιαξε, βλέποντας πως δεν ήταν στη θέση του. Ο ορκ από πίσω του του το είχε μόλις κόψει με το μπαλτά.

Κατέρρευσε κάτω, με το αίμα να ρέει ασταμάτητα από την πληγή του, ανήμπορος μέσα στη φρίκη του να αντιληφθεί τι συνέβη. _"Πως τολμάτε!"_ μούγκρισε. _"Θα-"_ Έφτυσε αίμα.

Το τελευταίο που είδε είναι τον Naroth να καρφώνει το δόρυ του στον ορκ και να πηδάει στη θάλασσα, ενώ τα πρώτα βλήματα από καταπέλτες άρχισαν να διασχίζουν φλεγόμενα τον συννεφιασμένο ουρανό, για να καταλήξουν πάνω στα πλοία του νότου.