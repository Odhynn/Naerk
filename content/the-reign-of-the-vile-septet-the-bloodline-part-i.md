---
date: 2022-03-18
author: sfakias
---
# The Reign of the Vile Septet: The Bloodline, part I

Η επιθετική διάθεση των δαιμόνων δεν μπορούσε να σταματήσει με τους αμυντικούς φραγμούς που έφτιαξαν οι Demonslavers. Ευτυχώς για αυτούς, υπήρχε και μια άλλη διέξοδος. Μια λεπτή λωρίδα γης ένωνε την Almahr με το Darrok, μια επίπεδη παλιρροιακή έκταση που τα διαστήματα της άμπωτης οριακά γινόταν στεριά και μπορούσε για λίγες ώρες κάποιος να την περπατήσει. Είχε όμως και πολλούς επικίνδυνους υφάλους, κάτι που έκανε τα περισσότερα καράβια εκτός από μικρές βάρκες να αποφεύγουν το πέρασμα αυτό στην πλημμηρίδα.

Οι αμυντικοί φραγμοί αρχικά βρίσκονταν νότια από αυτό το σημείο, αλλά σταδιακά με τις μάχες ανέβαιναν βορειότερα καθώς οι δαίμονες ήταν αδύνατο να συγκρατηθούν. Το Darrok παρακολουθούσε την έκβαση της μάχης και κατάλαβε πως αργά η γρήγορα οι δαίμονες θα έφταναν εκεί. Έτσι, άρχισαν να προετοιμάζουν άμυνες για αυτό το ενδεχόμενο. Έστειλαν χίλιους στρατιώτες στην κοντινότερη πόλη, το Lamerpad, για να φυλάνε τη διάβαση. Ο πόλεμος στην Almahr συνεχίστηκε, και έφτασε η στιγμή που οι δαίμονες απέκτησαν πρόσβαση εκεί.

Οι Demonslavers κατηγόρησαν το βασίλειο του Darrok ότι δεν είχε στείλει βοήθεια εγκαίρως, όμως κανείς στρατηγός δεν ήθελε να στείλει στρατό εκεί, μόνο και μόνο για να αποκλειστεί από τη θάλασσα και να μην μπορεί να γυρίσει πίσω. Ταυτόχρονα, δρυίδες που μελέτησαν τη διάβαση κατέληξαν στο συμπέρασμα πως μόνο δύο φορές τη μέρα για μια ώρα τα νερά ήταν αρκετά ρηχά για να περπατηθούν, και σίγουρα όχι για αρκετή ώρα ώστε να κάνει κάποιος ολόκληρη τη διαδρομή, πόσο μάλλον ένας ολόκληρος στρατός. Έτσι, οι πολεμιστές στο Lamerpad περίμεναν, αλλά ήταν σίγουροι πως δεν κινδύνευαν. Έπειτα από δύο βδομάδες, κάθε απειλή έμοιαζε να είχε περάσει.

Προφανώς, οι δαίμονες δεν μπορούσαν να εφυσηχαστούν όταν οι Demonslavers ύψωσαν τις μαγικές τους άμυνες. Έπειτα από αρκετές αποτυχημένες προσπάθειες να τις διαπεράσουν, ανακάλυψαν τη δίοδο αυτή στα δυτικά. Οι πρώτες μονάδες, κυρίως ιπτάμενες και ταχεία τετράποδα θηρία, στάλθηκαν να ανιχνεύσουν την απέναντι όχθη μέσα σε λίγες μέρες. Το πρώτο πράγμα που είδαν ήταν το Lamerpad, καθώς και πολλές αγροτικές εκτάσεις στο βάθος, γεμάτες άοπλους αγρότες. Οι ανιχνευτές αγνόησαν παντελώς την πλημμυρίδα, όπως και το στρατό του Lamerpad και όρμησε πάνω στους άοπλους. Μέσα σε λίγες στιγμές άρχισαν να τρώνε και να κυνηγούν τους ανυπεράσπιστους κατοίκους και τα ζώα τους. Η αποστολή ανίχνευσης γρήγορα ξεχάστηκε μπροστά στην ωμή βιαιότητα.

Ο στρατός του Lamerpad κοίταζε ανήμπορος μέσα από τα τείχη τη σφαγή. Εν τέλει βγήκαν με καθυστέρηση τρεις έφιπποι λόχοι, οι οποίοι έπρεπε να καλύψουν μια τεράστια έκταση στην οποία οι δαίμονες άφηναν πίσω τους καμμένη γη. Ακόμα χειρότερα, όταν άρχισε να ανεβαίνει η στάθμη, οι στρατιώτες αυτοί είχαν φύγει αρκετά μίλια δυτικά, κυνηγώντας στην ενδοχώρα του Darrok τα μεμονωμένα κομμάτια των δαιμόνων που είχαν διαφύγει. Οι περισσότεροι δαίμονες που επέζησαν από τη συμπλοκή κρύφτηκαν στο δάσος του Greyleaf, το οποίο φημιζόταν ότι ήταν στοιχειωμένο, επομένως οι στρατιώτες αναγκάστηκαν να γυρίσουν πίσω.

Αναφορές στάλθηκαν στο Ekteron και στο Ilykavann, και τότε ήταν που άρχισε η πραγματική κινητοποίηση στρατού προς το Lamerpad, αν και καθυστερημένα. Πλέον, όλα ήταν μια μάχη με το χρόνο. Οι ελάχιστοι ανιχνευτές των δαιμόνων που γύρισαν, μπόρεσαν να ενημερώσουν τους αρχηγούς Knaridzna και τη Mir'girra για το τι βρήκαν απέναντι. Αυτοί με τη σειρά τους έκαναν μια δαιμονική τελετή, η οποία άνοιγε μια δίοδο προς τη Στύγα. κατακόκκινα παγωμένα καρφιά εμφανίστηκαν κατά μήκος της διαδρομής και πάγωναν τη χαμηλωμένη στάθμη της θάλασσας. Έτσι εμφανίστηκε ένας κόκκινος διάδρομος από πάγο, που έμελε να ονομαστεί Bloodline.  

Το Bloodline δεν έμοιαζε να υποχωρεί, παρά μόνο στις ψηλότερες στάθμες: πλέον, ολόκληρος στρατός από δαίμονες μπορούσε να περάσει. Αυτή τη φορά, δεκάδες χιλιάδες δαίμονες είχαν μαζευτεί και περίμεναν. Όταν δόθηκε η εντολή, το έδαφος βούιζε από τα ουρλιαχτά και τις κραυγές του δαιμονικού στρατού. Πλάσματα μικρά και μεγάλα, με νύχια και όπλα, με φτερά και αγκάθια, όρμησαν σαν μία μάζα στο στενό αυτόν διάδρομο. Αν και διψασμένοι για αίμα, η Mir'girra είχε διατάξει να αγνοήσουν τα αγροκτήματα και να επικεντρωθούν στο Lamerpad.  

Στην απέναντι μεριά, οι πρώτες ενισχύσεις έφταναν αργά και καθυστερημένα. Πλέον υπήρχαν πέντε χιλιάδες στρατιώτες στο φρούριο, ενισχυμένοι με λίγους ιερείς από την εκκλησία της Nahema στο Ekteron. Μια μαύρη, άμορφη μάζα φάνηκε στο βάθος, να περπατάει σε αυτή την κόκκινη λωρίδα γης. Οι πολεμιστές αναπτύχθηκαν στα τείχη και οι ιερείς επικαλέστηκαν θεϊκές προστασίες απέναντι στην Άβυσσο. Ένας αρχιερέας κάλεσε μια ακτίνα φωτός, η οποία εμφανίστηκε από τον ουρανό και έκαψε την εμπροσθοφυλακή των δαιμόνων όπως πλησίαζε: Αλλά το κύριο σώμα προσπέρασε τα κουφάρια που κάπνιζαν και όρμησε στα τείχη. Ιπτάμενα πουλιά της Αβύσσου άρχισαν να πετούν στις επάλξεις, και γρήγορα σμήνη από βέλη τα συνάντησαν και κατέρριψαν αρκετά, με τα εναπομείναντα να αρπάζουν στρατιώτες και να τους πετούν κάτω.  

Σκάλες που κουβαλούσαν δαιμονικοί γίγαντες τοποθετήθηκαν στις βάσεις των τειχών και ο στρατός άρχισε να ανεβαίνει πάνω, ενώ κάποιοι σκαρφάλωναν τα τείχη με αγκάθια και νύχια. Τότε η Mir'girra κάλεσε φωτιά πάνω στις επάλξεις, που έκαψε πολλές δεκάδες πολεμιστές, και όταν καθάρισε ο καπνός οι πρώτοι δαίμονες είχαν σκαρφαλώσει. Τα κενά των πεσόντων τα κάλυψε η δεύτερη γραμμή, ενώ ένας τείχος από πάγο ενός μάγου σταμάτησε την προσπάθεια των δαιμόνων να τους περικυκλώσουν. Η μάχη ήταν σκληρή, αλλά κάποιοι ιερείς είχαν φροντίσει να φέρουν λόγχες από λευκό ατσάλι και καθαγιασμένα βέλη από το Ναό, τα οποία έριχναν οι τοξότες από τους πύργους ψηλά. Αντιμέτωποι με πολλές απώλειες, οι δαίμονες αναγκάστηκαν να υποχωρήσουν. Αστροπελέκια και καυτό φώς τους ακολούθησε, με ένα νεαρό ξωτικόμάγο να οργανώνει την άμυνα.  

Η επόμενη απόπειρα έιχε παρόμοια κατάληξη. Οι μεγαλύτερες απώλειες των υπερασπιστών ήταν από τα ξόρκια της Mir'girra και από όταν κάποια δαιμονικά σκυλιά σκαρφάλωσαν, και άρχισαν να διακτινίζονται σκοτώνοντας πισώπλατα πολεμιστές. Η άμυνα ωστόσο κράτησε, και μετά από μερικές ώρες οι δαίμονες αναγκάστηκαν να υποχωρήσουν από το Bloodline, βάφοντάς το με το δικό τους δαιμονικό αίμα. Στο κατόπι τους έπεσαν ακόμα περισσότερα βέλη και ξόρκια, ενώ κάποιοι πρότειναν να τους καταδιώξουν. Ωστόσο, ο ξωτικομάγος, εν ονόματι Ildish, τους φώναξε να κρατήσουν δυνάμεις: Αυτή δεν θα ήταν η τελευταία επίθεση.  

