---
date: 2021-02-25
author: sfakias
---
# Ancestral Spear

Ήταν άλλη μία ηλιόλουστη μέρα στην πόλη Three Horses. Ο Nedim είχε μόλις γυρίσει μετά από την πρωινή του περιπολία στα βόρεια και πότιζε το άλογό του, την Fusha, σε ένα πηγάδι. Πήρε μια ξύστρα και άρχισε να του καθαρίζει το λαιμό. Η Fusha κάλπαζε αρκετές ώρες και είχε γεμίσει σκόνες και ιδρώτα. Ήταν μια πανέμορφη νεαρή φοράδα τριών ετών και δικαίως το καμάρι του Nedim. Είχε αναπτύξει ιδιαίτερο δεσμό μαζί του, καθώς δεν είχε αναπτύξει τόσο στενή συνεργασία ποτέ με άλλο άλογο. Την είχε διαλέξει από μικρή και την πρόσεχε περισσότερο από τον ίδιο. Θα προτιμούσε να του κοπούν τα χέρια παρά να πάθει κάτι το άλογό του.



Μιας και το πλύσιμο δεν τέλειωνε ποτέ, ο Nedim άρχισε να παρατηρεί τους περαστικούς. Ο κόσμος της πόλης έμοιαζε περισσότερος από άλλες φορές. Έμποροι διαλαλούσαν την πραμάτεια τους στους περαστικούς, τα μαγαζιά ήταν γεμάτα φρούτα, λαχανικά και μπαχάρια, ενώ ακόμα και οι βιοτεχνίες έσφυζαν από αγγειοπλάστες, μαραγκούς και τεχνίτες. Ένας λόρδος από τη Fellgaunt που έψαχνε άλογο και κοίταξε με ζήλια το δικό του, ένας φορτωτής καραβανιού μάλλον από το Hoarinhel, ένας βουνίσιος από τα Watchers με τρόφιμα... και ένας μυστήριος τύπος σε μια ταράτσα, που σκυφτός, προσπαθούσε να μπει στο σπίτι του από το παράθυρο.



Χωρίς να το σκεφτεί, πέταξε την ξύστρα μακριά και έτρεξε προς το σπίτι του. Παραμέρισε έναν έμπορο, πήδηξε πάνω σε κάτι καφάσια, σκαρφάλωσε ένα βαρέλι και πιάστηκε σε ένα δοκάρι. Έβαλε δύναμη και βρέθηκε πάνω του. Πλέον έβλεπε τον κλέφτη καθαρά: Είχε μαύρα ρούχα που ξεχώριζαν, και ήταν ένα βήμα πριν το παράθυρο, το οποίο είχε σπάσει. Από τη φούρια του είχε αφήσει το δόρυ του στη σέλα, αλλά δεν ήταν άοπλος: Έβγαλε ένα μαστίγιο από τη ζώνη του και μαστίγωσε τον κλέφτη. Αυτός ούρλιαξε ξαφνιασμένος και γύρισε, αλλά ήταν αργά: o Nedim είχε τραβήξει το γιαταγάνι του και του έκοψε το λαιμό.



Βούτηξε μέσα στο παράθυρο και βρέθηκε πρόσωπο με πρόσωπο με άλλους δύο κλέφτες, οι οποίοι έβγαλαν σπαθιά μόλις τον είδαν. Ένας τρίτος εμφανίστηκε στις σκάλες, κρατώντας μια οπλισμένη βαλίστρα. Έσκυψε και απέκρουσε το πρώτο χτύπημα. Κλότσησε μια καρέκλα που έπεσε στα πόδια του δεύτερου, κάνοντάς τον να χάσει την ισορροπία του. Το βέλος τον βρήκε στο φολιδωτό του θώρακα, αλλά δεν πρέπει να είχε μπει βαθιά: ένιωθε μόνο ένα τσίμπημα. Κατέβασε το γιαταγάνι πάνω στην κουκούλα του πεσμένου και του άνοιξε το κεφάλι. Συνέχισε να αποκρούει τα χτυπήματα του πρώτου, αλλά κατάλαβε πως δεν είχε χρόνο, όταν άκουσε τις σκάλες να τρίζουν. Προσποιήθηκε ένα ψηλό χτύπημα, και μόλις εκείνος σήκωσε το σπαθί του, τον ξεκοίλιασε. Όρμησε στον άλλο με τη βαλίστρα την ώρα που όπλιζε. Το βέλος καρφώθηκε στο ταβάνι και το γιαταγάνι στο στήθος του. Τον έσπρωξε και έπεσε από τις σκάλες πάνω σε άλλον ένα που ανέβαινε. Δίχως να χάσει χρόνο, πήρε ένα βάζο της μητέρας του και του το πέταξε στο κεφάλι μορφάζοντας. Έσπασε σε μικρά κομμάτια και έπεσε αναίσθητος.



Κατεβαίνοντας, αντίκρυσε άλλον ένα: Ήταν ένα πελώριο gnoll, που κράταγε στα χέρια του ένα δόρυ: Ήταν το δόρυ-κειμήλιο του παππού του, που το είχε ξεκολλήσει από το τζάκι. Μανιασμένος, πήδηξε πάνω στο gnoll, το οποίο τον κοίταξε χαιρέκακα: "Άργησες!" Του φώναξε. Κρατούσε ένα σκήπτρο στο άλλο του χέρι, και έμοιαζε να χάνεται καθώς το ενεργοποίησε: αλλά ο Nedim πρόλαβε και του χτύπησε το χέρι με αρκετή δύναμη ώστε να του το κόψει. To gnoll εξαφανίστηκε, όμως το χέρι του, που κράταγε ακόμα σφικτά το δόρυ, έπεσε κάτω, γεμίζοντας αίμα το χαλί της γιαγιάς του.  



Ανακουφισμένος, ο Nadim άρχισε να κάνει βόλτες όλο το σπίτι να διαπιστώσει τη ζημιά: Εκτός από κάποια έπιπλα και το παράθυρο, το σπίτι ήταν σε καλή κατάσταση. Είχε φτάσει έγκαιρα. Οι γονείς του είχαν μετακομίσει στα προάστια της πόλης και του είχε μείνει το σπίτι της οικογένειας. Αυτοί οι κλέφτες πρέπει να είχαν έρθει επίτηδες για το δόρυ. O παππούς του του είχε πει ιστορίες για αυτό, από μάχες, καθώς και για το πως το είχε ο ίδιος κληρονομήσει από τους δικούς του προγόνους. Ήταν σκαλιστό με ένα άλογο κοντά στη λάμα, και το στειλιάρι του ήταν από ένα γαλαζωπό ξύλο που δεν χαλούσε από το πέρασμα του χρόνου. Τι να ήξεραν για αυτό; Έψαξε γύρω από το σπίτι για ίχνη, αλλά δεν μπορούσε να βρει τίποτα. Οι φρουροί έδειξαν εξίσου έκπληκτοι με εκείνον για τους κλέφτες: Τους είχαν δει να περνούν το πρωί, αλλά έμοιαζαν κοινοί έμποροι.  



Το βράδυ τον βρήκε στο τζάκι να ξεκουράζεται. Δεν μπορούσε να κλείσει μάτι, φοβούμενος ότι δεν είχε ξεμπερδέψει με τους λωποδύτες. Το χέρι του είχε ασπρίσει από το σφίξιμο στο δόρυ. Τότε άκουσε ένα χτύπημα στην πόρτα. Πήδηξε όρθιος και κινήθηκε προσεκτικά να ανοίξει, αφού σιγουρεύτηκε πως δεν ήταν κάποιος άλλος στον πάνω όροφο. Στην πόρτα ήταν ένας εύρωστος άνθρωπος με κοκκινωπά ρούχα και φλογάτα μαλλιά, που είχε θηκαρωμένο γιαταγάνι. Η ματιά του ήταν αποφασιστική.  



"Ποιος είσαι εσύ πάλι; Τι θες;" Ρώτησε καχύποπτα ο Nadim.

O ξένος υποκλίθηκε. "Ονομάζομαι Chandor. Είμαι από το Oventhart, και ήρθα για
να σε βοηθήσω."

"Και γιατί νομίζεις ότι θέλω τη βοήθειά σου;"

"Άκουσα ότι πήγαν να σε ληστέψουν, και τυχαίνει να ξέρω ποιοι ήταν."

"Ααα;" O Nadim ανοιγόκλεισε τα μάτια του. "Ποιοι θα μπορούσαν να είναι;"

"Ονομάζονται Order of the Broken Crest. Ήξερα ότι αργά ή γρήγορα θα έκαναν
κάποια τέτοια κίνηση, αλλά δεν ήξερα που ακριβώς θα ήταν, ούτε μπόρεσα ποτέ να
φτάσω εγκαίρως. Με συγχωρείς."

"Δεν πειράζει, ευτυχώς δεν ήταν μεγάλη η ζημιά... για πες μου όμως....
Chandor.... ξέρεις από που ήρθαν;"

"Αυτό θέλω να μάθω. Θες να με βοηθήσεις;"

Η έκφραση που πήρε ο Nadim ήταν αρκετή.

