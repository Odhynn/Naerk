---
title: "Arbader, the merchants paradise"
date: 2017-01-28
author: sfakias
---

Για πολλούς, η Arbader είναι κυριολεκτικά το κακό πρόσωπο της Imtaria. Για
αυτή την εύφορη χώρα, κυκλοφορεί η φήμη πως αν ένας έπρεπε να διαλέγει ανάμεσα
στην ζωή του και στα λεφτά, θα επέλεγε το δεύτερο. Η απληστεία και η
φιλαργυρία των ανθρώπων είναι, αν μη τι άλλο, μυθική.  


Τα πράγματα όμως δεν ήταν πάντα έτσι. Αρχικά η χώρα είχε φιλήσυχους και
φιλόξενους κατοίκους και έναν ιδιαίτερα καλό βασιλιά, γνωστό ως Laorwick ο Β'.
Στα μέσα του προηγούμενου αιώνα, η Arbader δεχόταν εισβολείς από τέρατα στα
βόρεια σύνορα, που προέρχονταν από τους βάλτους στα νότια του Zunomor. O
Laorwick, διάδοχος στο θρόνο τότε, είχε μαζέψει μερικούς γεναίους πολεμιστές
και με αρκετές απώλειες μπόρεσε να αποκρούσει τις επιθέσεις. Οι πολεμιστές που
τον ακολούθησαν στη μάχη ονομάστηκαν Brownswords, από τα λερωμένα τους όπλα
στους βάλτους, και μόλις επέστρεψε θριαμβευτής, έγιναν η προσωπική του φρουρά
μέχρι και τη μέρα που έγινε βασιλιάς, δύο χρόνια μετά.  

Την περίοδο της βασιλείας του Laorwick, το Arbader έζησε την καλύτερή του
εποχή. Σε κάθε πόλη, βασιλιάς είχε εγκαταστήσει δικούς του συμπολεμιστές και
μάγους που μπορούσαν να εφαρμόζουν τις αποφάσεις του και όλη η χώρα ήταν
ασφαλής. Με ειδικό κονδύλι χτίστηκαν νερόμυλοι και ανεμόμυλοι, δρόμοι σε όλη
την επικράτεια, καθώς και υδραγωγεία. Ο Laorwick αξιοποίησε την συνθήκη της
Palaurim έτσι ώστε να βελτιώσει τις εξαγωγές της χώρας και σύντομα τρόφιμα και
ποτά από τα εύφορα εδαφη του Arbader έγιναν δημοφιλή σε ολόκληρη την
ενδοθάλασσα.  

Είκοσι χρόνια μετά, η κατάσταση άλλαξε απότομα. Στην περιοχή ήρθαν οι Crimson
Steel, και άρχισαν να δολοφονούν έναν-έναν όλους τους σύμβουλους, φίλους και
συμπολεμιστές του Laorwick, ξεκινώντας από τις πιο μακρινές πόλεις και
καταλήγοντας στην πρωτεύουσα του Hashnev. Σταδιακά η εξουσία του βασιλιά
περιοριζόταν, και αρκετοί εμφανιστηκαν που αμφισβητούσαν τις αποφάσεις του. Σε
μια δημόσια δίκη μερικών δολοφόνων που προορίζονταν για κρέμασμα, οι Crimson
Steel έκαναν την κίνησή τους. Επιτέθηκαν με δηλητηριασμένα βέλη στους
Brownswords και δολοφόνησαν το βασιλιά, σπέρνοντας χάος σε ολάκερη την πόλη.  

Για ένα εξάμηνο, επικράτησε το χάος στην περιοχή. Οι ληστές κυκλοφορούσαν
ελεύθεροι και έκλεβαν ότι έβρισκαν, ενώ οι φόνοι και οι βιασμοί ήταν σε
καθημερινή βάση. Οι νόμοι του βασιλιά δεν είχαν καμία αξία πλέον, και η φρουρά
ήταν αποδιαρθρωμένη, το ίδιο και οι εναπομείναντες Brownswords. Μέχρι που μια
μέρα, ένας χωρικός βρήκε ένα σβώλο χρυσάφι σε έναν παραπόταμο κοντά στην
πρωτεύουσα.  

Τα νέα για το χρυσάφι μαθεύτηκαν σε ολάκερη τη χώρα μέσα σε λίγες μέρες.
Άπειροι έτρεξαν σε εκείνο το σημείο για να κάνουν την τύχη τους, και πολλοί
άρχισαν να μαλώνουν για περουσιακά ζητήματα σε καβγάδες που κατέληγαν με
τραυματίες και νεκρούς. Σύντομα όμως η περιοχή μοιράστηκε από τους Brownswords
σε λίγους εμπόρους και τεχνίτες, οι οποίοι πήραν κόσμο στη δούλεψή τους για να
βγάζει χρυσό. Τα αμύθητα πλούτη που συγκέντρωσαν τους έδωσαν τη δυνατότητα να
προσλάβουν μισθοφόρους για να τους προστατεύουν, και σύντομα απέκτησαν τον
έλεγχο όλης της πόλης και της περιοχής. Σταδιακά επεκτάθηκαν σε όλη την χώρα,
όπου πλέον κάνουν κουμάντο λίγες οικογένειες με ένα συμβούλιο που κυβερνούν οι
έντεκα πιο ισχυροί αριστοκράτες. Οι Crimson Steel έχουν περιορίσει τη δράση
τους, καθώς οι χώρες του Palaurim έστειλαν ενισχύσεις για να διαφυλάξουν το
χρυσό που τελικά θα κατέληγε στα χέρια τους (κυρίως της Ιμτάρια) ενώ σε μικρό
χρονικό διάστημα, ο μισθοφορικός στρατός της Arbader γιγαντώθηκε και μπόρεσε
να περιορίσει τη δράση των εγκληματιών· εκτός από αυτών που πληρώνουν.  

Κάτι άλλαξε όμως στην πορεία. Η διαφθορά μεγάλωσε, διάφοροι κύκλοι ευγενών
έμοιαζαν να παίρνουν όλο και πιο πολύ εξουσία στα χέρια τους ενώ άρχισαν να
δολοφονούνται διάφοροι πιστοί φίλοι και συνεργάτες του βασιλιά σε διάφορες
πόλλεις. Μέχρι που, το έτος 4792, ο βασιλιάς Laorwick δολοφονήθηκε από τους
Crimson Steel, μαζί με όλους όσους ήταν πιστοί σε αυυτόν, ενώ οι Brownswords
άρχισαν να καταδιώκονται σε ολόκληρη τη χώρα από άλλους μισθοφόρους και
δολοφόνους. Την εξουσία πήρε ένας πάμπλουτος ευγενής, εν ονόματι Oodas
Bildarion.  

Αμέσως μετά, σαν να περίμεναν εκείνη τη στιγμή, μια σειρά από πράγματα στο
Hasnev άλλαξαν. Ο ναός του Sergonial ισχυροποιήθηκε υπό τον αρχιερέα Alkar τον
Μαύρο, η αγορά σκλάβων στην πόλη πολλαπλασιάστηκε, η αρένα τριπλασίασε τους
μονομάχους της, τα bugbear έκαναν γκέτο στην πόλη και η εγκληματικότητα
πολλαπλασιάστηκε, με τη φρουρά συχνα να σφυρίζει αδιάφορα.  

Όπως λέει ένα γνωμικό "Στο Arbader, οι τίτλοι είναι επίκτητοι, η απληστία εκ
γενετής, και η καλοσύνη πέθανε στη γέννα."  







