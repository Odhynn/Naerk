---
date: 2017-09-12
author: sfakias
---
# Gods of Na'erk: Anhalt, the unbent.

Την παλια εποχή, λίγους αιώνες μετά το Ghost war, τα ξωτικά του σκότους,
γνωστά και ως drow, έφτασαν με τα γοργά πλοία τους από το μακρινό νότο και
κατοίκησαν σε πολλά νησιά. Ένα από αυτά ήταν και το Urgol, στα δυτικά του
Βόρειου Darrok. Η αποικία τους εκεί ενισχύθηκε σύντομα με πανίσχυρους μάγους.
Προφανώς, τα όνειρα επεκτατισμού τους δεν είχαν τελειώσει εκεί. Έτσι,
προσπάθησαν να εισβάλλουν στο Βόρειο Darrok και να κυριεύσουν τα φρούρια των
νάνων.



Ο πρώτος τους στόχος ήταν το φρούριο του Kadrom. Χτισμένο πάνω σε ένα βραχώδες
νησί, αποτελούσε ένα προωθημένο φυλάκιο των νάνων στη θάλασσα, και ένα από τα
αρχαιότερα. Συνδεόταν υπογείως με ένα δίκτυο στοών και με τα υπόλοιπα φρούρια,
και αποτελούσε το πρώτο βήμα για την εισβολή των ξωτικών. Έτσι, μάζεψαν έναν
στόλο από εκατό πλοία και ένας πανίσχυρος μάγος κάλεσε έναν ολόκληρο λόχο με
διαβόλους για να τους βοηθήσουν στη μάχη.



Οι νάνοι αποφάσισαν να εγκαταλείψουν την ασφάλεια του φρουρίου τους τότε και
να πάρουν θέσεις κατά μήκος της ακτής. Αυτό το προτίμησαν κυρίως για να μην
δώσουν χρόνο στους drow να ξεφορτώσουν τα εφόδιά τους, τον πολιορκητικό τους
εξοπλισμό και να σκαλίσουν ρούνους τηλεμεταφοράς. 'Ετσι, οι πρώτοι διάβολοι
που αποβιβάστηκαν βρήκαν τα τάγματα των νάνων να τους περιμένουν με συμπαγείς
σχηματισμούς, και ξεκίνησε η μάχη σώμα με σώμα. Ο Anhalt τότε ήταν ένας απλός
νεαρός λοχίας.



Η μάχη που ακολούθησε ήταν σφοδρή. Οι καταπέλτες των νάνων υποδέχτηκαν με έναν
καταιγισμό από βλήματα τα σατανικά όντα και οι πολεμιστές τους, έμπειροι στη
μάχη, μπόρεσαν να αντέξουν κάμποσο την επίθεση των διαβόλων. Ήταν εμφανές όμως
πως είχαν μειονέκτημα απέναντι σε πλάσματα που είχαν αστείρευτα αποθέματα
μαγείας, φυσικής δύναμης και αντοχής. Οι νάνοι άρχισαν σταδιακά να υποχωρούν
και οι drow άρχισαν σιγά σιγά να αποβιβάζονται. Ήταν εμφανές πως δεν μπορούσαν
να αντέξουν για πολύ.



Ο φρούραρχος του Kadrom, τότε, πήρε μια δύσκολη απόφαση. Ζήτησε από μια ομάδα
εθελοντών να κρατήσει όσο μπορεί τη γραμμή άμυνας ενάντια στους διάβολους,
ενώσο οι υπόλοιποι, με σχηματισμό σφήνας, θα έσπαγαν τις γραμμές των drow
παραδίπλα και θα σκότωναν το μάγο που κάλεσε τα κτήνη από την κόλαση. Ανάμεσα
στους εθελοντές βρέθηκε και ο Anhalt, αποφασισμένος να μην κάνει ούτε βήμα
πίσω.  

Τότε επιτέθηκαν για δεύτερη φορά οι διάβολοι, και ο Anhalt ήρθε αντιμέτωπος με
τον αρχηγό τους. Ήταν ένα πελώριο πλάσμα, πάνω από δεκαπέντε πόδια ψηλό, με
κέρατα, φτερά και πορφυρά λέπια. Με μια του κίνηση, κάλεσε φωτιές από τη
κόλαση που απανθράκωσαν όλους όσους ήταν κοντά στον Anhalt. ενώ αυτός γλίτωσε
γιατί ήταν πιο μπροστά από τις φλόγες. Με μοναδικό κουράγιο και θάρρος άρχισε
να ανταλλάσει χτυπήματα με το πλάσμα, και έμοιαζε να κρατάει καλά το έδαφος
του. Η πανοπλία και η ασπίδα του ήταν από αδαμάντιο, και άντεχαν τα χτυπήματα,
ενώ βάραγε με το σφυρί του τα πόδια του διαβόλου.  

Ο νάνος κράτησε το πλάσμα απασχολημένο για αρκετή ώρα. Ήταν καθήκον του να
κρατήσει, έπρεπε να δώσει χρόνο στους άλλους. Εν τέλει, αυτός μπόρεσε να
γραπώσει το νάνο, και άνοιξε το στόμα του για να τον καταπιεί. Τότε ο Anhalt
πέταξε με δύναμη το σφυρί του στο στόμα, και ο διάβολος πνίγηκε. Τον άφησε να
πέσει και άρχισε να βήχει, προσπαθώντας να καθαρίσει το λαιμό του. Έπειτα,
συνέχισε να σφυροκοπάει τον νάνο, ο οποίος απέκρουε ασθενικά με όλο και πιο
αργό ρυθμό τα χτυπήματα του τέρατος, μέχρι που εν τέλει ξεψύχησε. Παρόλα αυτά
δεν έκανε ούτε ένα βήμα πίσω.  

Καθώς ο διάβολος πήγε να συνεχίσει τη σφαγή, ένιωσε το σώμα του να εξαϋλώνεται
και να γυρίζει πίσω στην κόλαση. Ο φρούραρχος είχε καταφέρει να σκοτώσει το
μάγο, όση ώρα ο Anhalt κρατούσε απασχολημένη την κεφαλή της στρατιάς, και ο
διαβολικός στρατός έγινε σκόνη. Τότε οι νάνοι επιτέθηκαν στους εναπομείναντες
drow με ανανεωμένο ηθικό, και τους κυνήγησαν μέχρι τα πλοία τους.  

O Kromlek, o θεός του πολέμου, τράβηξε την αλυσίδα του Anhalt για να τον
γυρίσει πίσω στο Kelzadam, και διαπίστωσε πως ήταν ασήκωτη. Έβαλε δύναμη, αλλά
δεν μετακινιόταν ούτε εκατοστό. H δύναμη της θέλησής του ήταν τόσο μεγάλη, που
ακόμα και μετά θάνατον η ψυχή του έμενε ακίνητη σε αυτό το μέρος. Οι νάνοι του
Kadrom, εντυπωσιασμένοι από τη θυσία του και την πίστη του στο καθήκον, τον
έθαψαν στο ίδιο σημείο που πέθανε, και τοποθέτησαν πάνω στον τάφο την σπασμένη
του ασπίδα και το λιωμένο του σφυρί.  

Εντυπωσιασμένος από το σθένος του Anhalt, o Kromlek αποφάσισε να τον πάρει για
βοηθό του. Έσπασε την αλυσίδα και του έδωσε θεϊκή δύναμη. Η αλυσίδα της ψυχής
κροταλίζει όταν υπάρχει κίνδυνος κοντά στον τάφο, και ο ίδιος ανέλαβε να
προστατεύει και να βοηθά όσους είχαν αντίστοιχα ανάγκη σαν και αυτή που είχε
αυτός τότε. Το κατόρθωμά του έγινε γνωστό παντού, και οι drow δεν
ξαναεπιτέθηκαν από τότε στο Βόρειο Darrok. Ο Anhalt αποτελεί από τις λίγες
περιπτώσεις νάνων θεών που μπόρεσε να γίνει σεβαστός και να αποκτήσει πιστούς
ακόμα και ανάμεσα σε άλλες φυλές.

